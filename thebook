<p><br /><br /></p>
<h1><a name="_Toc85566557"></a>الفهرس</h1>
<p><a href="applewebdata://EDB0896C-DA40-49A1-9123-A16ECCDE6257#_Toc85566557">الفهرس</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566558">مقدمة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566559">الدماغ طفا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566560">حياتي بيدي نصنعها</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566561">فيق و عيق</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566562">المسامحة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566563">البيعة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566564">الشكوى للرب العالي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566565">راني نبغيك</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566566">الصدقة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566567">تمازيرت</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566568">العيب هتاف</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566569">ورقة وسط ظرف</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566570">باب الخروج</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566571">الألم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566572">كلام سريع</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566573">النحلة السعيدة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566574">اللقوة العسرية</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566575">هادا ماك يا حوت</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566576">تراب الرجال</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566577">الكلب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566578">جوج عيون</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566579">انت المقدس</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566580">التمساح السباح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566581">ملي فقت من النعاس</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566582">اللحظة المعلومة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566583">عاند لا تحسد</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566584">الصمت دوا لقلوب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566585">المتناقضات</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566586">نوض تبني</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566587">الحكمة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566588">بلان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566589">سوا سوا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566590">المغاربة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566591">الجرح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566592">خربوش دوا لوحوش</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566593">كانت دايزة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566594">شكون نتا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566595">ما يحكم عليك ظالم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566596">محجوبة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566597">كورونا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566598">تعالى معايا حدايا بزوج</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566599">سبب سواد العين</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566600">مرحبا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566601">الحب لكل البشرية</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566602">المودة دايمة و الصواب يكون</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566603">السلام</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566604">تفكر كيفاش كنتي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566605">الحبيبة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566606">انت الحب كلو</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566607">يا اللي غادي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566608">رضعونا كاملين</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566609">المغربي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566610">الجاهل</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566611">المغرب اصل البشرية</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566612">كعبة العجل</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566613">كولشي عند الله</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566614">يا غزيل تعال</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566615">لا جيلالة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566616">الخمر الصافي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566617">تنبغيك بكل لغات العالم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566618">سفينة التسعود</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566619">سلامي للكل ، سلامي لله</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566620">الادوار</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566621">حبل العشق مثين جامع العارفين</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566622">لا تنسى شكون تكون</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566623">تطوان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566624">أمة المغرب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566625">شكرا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566626">الوهم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566627">اللمة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566628">المغرب الكبير</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566629">مرض خبيث</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566630">يا مرحبا يا مݣربة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566631">بين الحقيقة والخيال شعرة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566632">أمي العزيزة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566633">سال قلبك</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566634">المعلم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566635">ها لواه</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566636">نويطا بيني</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566637">عيني حتالو</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566638">الطير المجروح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566639">شكون نتا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566640">الرزق</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566641">هذا بيان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566642">الدنيا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566643">الهدف</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566644">أنا جيت</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566645">الغربة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566646">البناي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566647">الخليفة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566648">الطريق</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566649">المفتاح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566650">روحي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566651">الميزان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566652">عشيق الكمال</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566653">عيساوا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566654">خاتم الهيام</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566655">التناغم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566656">أنا مول لبلاد</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566657">عين لوح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566658">على شانك</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566659">الغول الحبيب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566660">الخوف</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566661">الله</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566662">رحا ولا زيتونة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566663">كلمة كيف الما</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566664">حبيبة القلب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566665">لا تبكي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566666">الطير</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566667">واݣف بين ثنايا روحي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566668">صوفي يدور</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566669">لا ديقة تحت الله</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566670">البرقية</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566671">يا ربي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566672">يا لحبيب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566673">نشوفك بوضوح</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566674">الدنيا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566675">الروح العارفة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566676">دوق الكلام</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566677">نهار الجمعة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566678">يا لحبيب الدائم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566679">داويني</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566680">وهم الزمان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566681">سؤال</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566682">لحباب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566683">لحساب</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566684">الحب جامعنا من زمان</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566685">نسيت باللي نسيت</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566686">اللي داق من كاسو ماهو سقيم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566687">حبابي نهمو عليا</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566688">طبيبي</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566689">بسم الله</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566690">أنا موجود</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566691">الجهالة</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566692">الناس روات</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566693">سلام الله عليكم</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566694">نهار دويت</a></p>
<p><a href="applewebdata://EDB0896C-DA40-49A1-9123-A16ECCDE6257#_Toc85566695">الله يا الله</a></p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566558"></a>مقدمة</h1>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566559"></a>الدماغ طفا</h1>
<p>&nbsp;</p>
<p>ما عارف فين غادي</p>
<p>وقتاش نوصل ، حرت فهادي</p>
<p>السفينة غادية بشكل عادي</p>
<p>وما قدرت نتوقع وقتاش توقف ، كنت راضي</p>
<p>&nbsp;</p>
<p>تخبط بينا فالطرقان</p>
<p>وتدوز وسط لحفاري و الوديان</p>
<p>مرا مرخوفة مرة زحام مرة حدورة مرة فدان</p>
<p>و الزين فيها على كل لوان</p>
<p>&nbsp;</p>
<p>مرة نݣلس مرة نوݣف</p>
<p>نقول وصلنا و تزيد الطريق تعوكس</p>
<p>تشوف فيها خبايا لبلاد و القنت المنوحس</p>
<p>وتصفي بيها هوايس راسك المشوكس</p>
<p>&nbsp;</p>
<p>هز هز ، غربل غربل</p>
<p>شد الضص . لا تراجل</p>
<p>هذا زيتون هادي قصة لا فصة ، ماعرفت فين راني ݣالس</p>
<p>خلايا دماغي طفاو و نسيت الهم و القوال</p>
<p>&nbsp;</p>
<p>وتليت نفكر فدلحال</p>
<p>و نقول سبحانك يا مبدع دلمجال</p>
<p>سبحانك يا من جعلتي سرك فݣاع لفعال</p>
<p>كي ليمن كي ليسر كلش من عندك يا لكمال</p>
<p>&nbsp;</p>
<p>راني فملكك طفل صغير</p>
<p>نشوف و نتعلم بشوق كبير</p>
<p>نقرب ليك و لفراق يطير</p>
<p>يدي فيديك ݣودني نسير</p>
<p>&nbsp;</p>
<p>فطريق الرجوع كانت الدنيا زحام</p>
<p>كثر الضجيج و كثر بيناتنا لغيام</p>
<p>دقت و بغيت نطير و نخرج من الظلام</p>
<p>ݣالس و الحب كبير ، كولشي يميل و الصبر لزام</p>
<p>&nbsp;</p>
<p>سولت راسي واش لحال معبور</p>
<p>واش كولشي بالروية معصور</p>
<p>واش ايام الناس حياة ولا قبور</p>
<p>واش نتكلم بالآهات و لا كلامي مبشور</p>
<p>&nbsp;</p>
<p>الدماغ طفا و سرت نستمتع باللحظة</p>
<p>جواد معاك بلاصة ، بغيت نبدل الحطة</p>
<p>ديني نجول خلي لباب محلول و رصا</p>
<p>كولشي مقبول اللي جات منك فرصة</p>
<p><br /><br />***</p>
<h1><a name="_Toc85566560"></a>حياتي بيدي نصنعها</h1>
<p>&nbsp;</p>
<p>عبر عليك يا الشجرة</p>
<p>دواك قريب و قطوفك تحلى</p>
<p>يا التفاحة أمرك عجيب و سرك زهرة</p>
<p>لابس تارازا و غادي فالفدان نقلب على ثمرة</p>
<p>&nbsp;</p>
<p>زمان ، تلواو عليك و مشاو بيك</p>
<p>غلبو العديان و صلاح الحال بين يديك</p>
<p>لا تستسلم لغلالك ، و جسمك يخليك</p>
<p>نتا شيفور زمانك ، سوݣ روحك توريك</p>
<p>&nbsp;</p>
<p>فعز الأزمة ، نطلبو الرحمة</p>
<p>نقولك كلمة ، المودة ببسمة</p>
<p>تحيد الزحمة و تطير الظلمة</p>
<p>ݣمرة فالسما تنور طريق الحب الاسمى</p>
<p>&nbsp;</p>
<p>شمسنا و أرضنا تجمعنا</p>
<p>حياتي بيدي نصنعها</p>
<p>فنان ننقش فوق سطح البحر قلب و حلما</p>
<p>نلحن بالصمت و لا نقول كلمة .</p>
<p><br /><br />***</p>
<h1><a name="_Toc85566561"></a>فيق و عيق</h1>
<p>&nbsp;</p>
<p>خرج من القطيع و هز راسك</p>
<p>قدس اللحظة و شوف قياسك</p>
<p>انت المقدس حيد هواسك</p>
<p>انت المركز ديرها وسط ساسك</p>
<p>&nbsp;</p>
<p>راحة الله يا خيي</p>
<p>تتهرس العيا و ضيي</p>
<p>تتصفي النفس و تتاويها مع روحي</p>
<p>و تتنور قلوبنا و جمارنا تطفي</p>
<p>&nbsp;</p>
<p>ما فياش غير بلاش</p>
<p>لاحقاش غير علاش</p>
<p>ماتماش عييت حقاش</p>
<p>الهم فراش ينعس كيف نعاش</p>
<p>&nbsp;</p>
<p>راحة الله تنسيك الحلوة و المرة يا سلام على ملقاك</p>
<p>تدوز معاك هادي و هاديك و تبكي معاك</p>
<p>و الرزاق الله بلا جميل غير صبر لزام لا تنساك</p>
<p>دابا تزورك . و تزهي حضورك و تصفي ديق هواك</p>
<p>&nbsp;</p>
<p>ݣالس بين جنانك</p>
<p>نشوف عنبك و رمانك</p>
<p>يا روحي قوليلي و غمريني بحنانك</p>
<p>طيري بيا و ديريني تحت جناحك</p>
<p>&nbsp;</p>
<p>لا تحاكم خوك و تلقالو زلات</p>
<p>لا تصنف حروفك و تزيد فالاهات</p>
<p>حالو من ظروفك و المحبة بقات</p>
<p>كولشي من خوفك و الحكمة ولات</p>
<p>&nbsp;</p>
<p>نعدرك ونسمامحك ، ونتمنى تكون الفكرة وصلات</p>
<p>الانسانية من زمان بدات</p>
<p>نتقدا من خيراتها و نستمتع .. الدنيا لدات</p>
<p>نحلل و نميل ونزيد مازال الطريق طويل ، طريق الحياة</p>
<p>&nbsp;</p>
<p>انا وحدي ، منفرد فملكي</p>
<p>انا ماشي عرقي ، انا إنسان ، كائن مزكي</p>
<p>لا تعمم عليا ، بغيت تعرف سير برجليا ولا بركاك تشكي</p>
<p>لا تخرج عينيك فيا ، لخواض شفتيه فعينيا منك ݣالس متكي</p>
<p>&nbsp;</p>
<p>يمكن شفارا</p>
<p>يمكن قمارا</p>
<p>واقيلا بالشطارة . ممكن حݣارا</p>
<p>و انا مرايتك بلا زكارة</p>
<p>&nbsp;</p>
<p>اللي عجبك فيا فيك تصيبو</p>
<p>و اللي كرهتيها فمكنونات قلبك يا حبيبو</p>
<p><br />***<br /><br /></p>
<h1><a name="_Toc85566562"></a>المسامحة</h1>
<p>&nbsp;</p>
<p>نقول فيك الشعر و نسامحك</p>
<p>ݣول الصدق راه الحب اقوى من فعايلك</p>
<p>يا لحبيب انا نسيت زلايلك</p>
<p>و قلبي ليك يميل فكل لحظة انا مصالحك</p>
<p>&nbsp;</p>
<p>لا تكون جاهل يا لحبيب</p>
<p>انا لودك عاقل بغيت نصيب</p>
<p>فطريقك صفا روحي والحب قريب</p>
<p>حنان الروح و الورد يفوح و دلال عجيب</p>
<p>&nbsp;</p>
<p>انا مزاوݣ سامحني</p>
<p>نترجاك عضرني</p>
<p>خليني نزيد و قربني</p>
<p>شدني من يدي و احضني</p>
<p>&nbsp;</p>
<p>العجب العجاب شفتو معاك</p>
<p>بين المودة و العتاب حلقت فهواك</p>
<p>شحال هادي معاك و تاريخنا ورد بين اشواك</p>
<p>قول راه بيدك كولشي و الساس بعطرك و هواك</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566563"></a>البيعة</h1>
<p>&nbsp;</p>
<p>نبايعك يا لحبيب ، الله يا الله مولانا</p>
<p>عارفك تسمعني يا القريب ، يا الله فيك رجانا</p>
<p>لا ترضنا و قبلنا خدامك يا الحليم قرب دوانا</p>
<p>يا سلطان البها جيتك حزين يا الخبير بهي زمانا</p>
<p>&nbsp;</p>
<p>كلامي ما نقطعو واخا علالي يرجعو</p>
<p>ايلي على زلايلي يا ملك الملوك سوارتي ليك ادفعو</p>
<p>الكمال و سر الجلال فخلقك و فضو الهلال تجمعو</p>
<p>نفكرك يتبورش لحمي ، حيران و نبكي دموعي نزلو</p>
<p>&nbsp;</p>
<p>جهدي و كل ما ليا فبهاك نحطو</p>
<p>حبي و بها الدنيا ، كل الدنيا فحسنك تصبو</p>
<p>بعرق واحد نقلب عليك ، يا لحبيب نجيك نحبو</p>
<p>مالي علاش ننساك يا سيدي نبايع فالنهار بجهرو</p>
<p>&nbsp;</p>
<p>يا مولاي . بيني و بينك شلا كلام</p>
<p>يا سيدي ، نهار ملقاك تشوفني وسط الزحام</p>
<p>حرت ففعايلي .وقتما وصلت نصيبك فاتح بابك للعموم</p>
<p>و نرجع و نقول علاش . و نصير نادم مضيوم</p>
<p>&nbsp;</p>
<p>ملقاك فهاد اللحظة بالتمام</p>
<p>و انا عليها صابر وسط الزحام</p>
<p>بين ماضي غابر عليا يتراكم</p>
<p>و بين مستقبل حالم نخاف نكون عليه نادم</p>
<p>&nbsp;</p>
<p>يا سيدي شمسك شرقاة فروحي</p>
<p>صلاتك سبح طويل يداوي جروحي</p>
<p>يا حبيب الجوارح يا ضو العقل السارح فصروحي</p>
<p>نبايعك على الحلوة و المرة و على كل جرة</p>
<p>&nbsp;</p>
<p>انا و يا قلبي عليك دويت</p>
<p>ياك انا فهاد الدنيا عليك تكويت</p>
<p>فبهاك يا مالكي جريت و جريت</p>
<p>يا سيدي راني ما مليت</p>
<p>&nbsp;</p>
<p>عجل يا سيدي ربي بملقاك ،، يا رحمان</p>
<p>نشوف خيال منك فكل مكان</p>
<p>فبهاك ننشد ارقى الالحان</p>
<p>و فحبك راني دايب و ما ندمان</p>
<p>&nbsp;</p>
<p>نبايع يا سيدي نبايع بعروقي و سراري</p>
<p>جيتك و راك عارف خباري</p>
<p>يا سيدي نبايع ، بخبتي و خسايلي</p>
<p>بدنوبي و السيئ ففعايلي</p>
<p>&nbsp;</p>
<p>يا سيدي نبايع ، انا جيتك ليوم طايع</p>
<p>قادر تبدلهم باللي تريدو و بالمحبة راني اليوم راجع</p>
<p>من المحال يا ربي باش ننسا كلامك يا حبي الساطع</p>
<p>نبايع يا سيدي نبايع</p>
<p><br /><br />***<br /><br /></p>
<h1><a name="_Toc85566564"></a>الشكوى للرب العالي</h1>
<p>&nbsp;</p>
<p>الشكوى للرب العالي</p>
<p>شكوة فوق الحمار البالي</p>
<p>نمخض فيها شوقي ودلالي</p>
<p>من عصور بعيدا و انا نعصر و نلالي</p>
<p>&nbsp;</p>
<p>سلامي ليك يا السامعني و العارف حوالي</p>
<p>لا تفرق بين كلامي و صمتي ولا بين خبتي و جمالي</p>
<p>و لا تدير حدود بين روحي و نفسي</p>
<p>ولا تستغرب من بعادي و حلولي</p>
<p>&nbsp;</p>
<p>نوصيك لا تبعد بين رفضي و قبولي</p>
<p>راني نساين و نعاين ساعة و صولي</p>
<p>الطريق بعيدة و الجهد من كمالي</p>
<p>و المسار ظلام و فتيلة روحي تبينلي الحفاري</p>
<p>&nbsp;</p>
<p>فكل لحظة نشوف مرورك قدامي</p>
<p>نسمع صوتك و نفهم سكوتك فيامي</p>
<p>دفئك وصلني و شمسك تنورني</p>
<p>نترجاك لا تعضرني و زيد فمحبتك دلالي</p>
<p>&nbsp;</p>
<p>قالو و قالو ، قالو على برجك بعيد عالي</p>
<p>حارو و مالو ، و وصلنا لبابك فثواني</p>
<p>لقيناه بلا حراس ، لقيناه جميل بلا قياس و الزهور لا تسالي</p>
<p>وصبنا أصولو و قرينا عقدو و وجدنا إسمنا مختوم بحبر غالي</p>
<p><br /><br />***<br /><br /></p>
<h1><a name="_Toc85566565"></a>راني نبغيك</h1>
<p>&nbsp;</p>
<p>يا روحي طيبيلي جروحي</p>
<p>يا روحي نخاف و عارفك ما دوخي</p>
<p>يا سلامي يا عشقي و هيامي</p>
<p>يا كلام الروح الدافية و فؤاد المودة الصافي</p>
<p>&nbsp;</p>
<p>غير حاكمني يا حبيبي</p>
<p>زيد قرب و صدر قرارك و آمرني</p>
<p>نفهمك بفهامتي و نحط فيك حكايتي</p>
<p>تجارب و آهات و وردة فمرايتي</p>
<p>&nbsp;</p>
<p>نغير عليك</p>
<p>نقدر نقول تنبغيك</p>
<p>نسمع خبارك و نفكر فيك</p>
<p>نجيب عبارك و عمرني نخليك</p>
<p>&nbsp;</p>
<p>شوقك باين فجبيني</p>
<p>حسنك فاجئني فطريقي</p>
<p>صوتك سمعتو فحريقي</p>
<p>و لمستك رحمة الله يا عشيقي</p>
<p>&nbsp;</p>
<p>ونزيدك حاجة</p>
<p>كون كيف بغيت تكون فهاد لفراجة</p>
<p>بأي هوية او اي ثقافة حاضرة و لا منسية</p>
<p>سلامي ليك و اشواق تدور غي عليك بروية</p>
<p>&nbsp;</p>
<p>راني نبغيك و نزيد نقول نموت عليك يا لبنية</p>
<p>نشد الطريق و نضرب مسافات من اجل وردة جورية</p>
<p><br /><br />***</p>
<p>&nbsp;</p>
<h1><a name="_Toc85566566"></a>الصدقة</h1>
<p>&nbsp;</p>
<p>صدقة صدقة و دقة دقة</p>
<p>طالبين وجه الله فهاد الحلقة</p>
<p>غير وريونا طريقنا نخرجو للزنقة</p>
<p>عييت ساكت و دويت بالحرقة</p>
<p>&nbsp;</p>
<p>يا حبيب القلب و الوجدان</p>
<p>يا نور العين و صاحب الميزان</p>
<p>يا عشيق الدلال و مبدع الانسان</p>
<p>انا ماشي عايق ، انا بحبك فرحان</p>
<p>&nbsp;</p>
<p>يا روحي يا من هو بدواخلي</p>
<p>يا عشقي يا اللي فحياتي و صوالحي</p>
<p>نبغيك قربي و تكون بجنبي نسيني هوايسي</p>
<p>زيد و زيد دويني ، يا حبيب القلب و نور عيني</p>
<p>&nbsp;</p>
<p>نقرر و نخطط و نزݣل و لا تفرط</p>
<p>كولشي عبار ، كولشي من الخير هبط</p>
<p>نتا التاج و قرار العرش و الخيل و المربط</p>
<p>حالف كلامك من عرشي ما يهبط</p>
<p>&nbsp;</p>
<p>نتا صديقي العزيز و الرفيق</p>
<p>لا تحطني فحتا خانة نخاف نديق</p>
<p>منفرد براسي لا تزيد هواسي و نتيق</p>
<p>راني نحفر فبيري و نزفت الطريق</p>
<p>&nbsp;</p>
<p>نشوف فيك بها راسي</p>
<p>بشاشة و ترددات الحب طيبات نعاسي</p>
<p>فرحة تجول فالمجال و تبهي حياتي</p>
<p>يا مرايتي يا فرحتي و حكايتي</p>
<p>&nbsp;</p>
<p>يا مرايتي يا فرحتي و حكايتي و شوق كبير</p>
<p>يا سعدي و بهاية يا ونيسي و دواية و كلام كثير</p>
<p>يا روحي قوليلي فرشيلي و غطيني نخاف نحير</p>
<p>يا سلامي أجي قدامي عيديلي حلامي و يكون نهار كبير</p>
<p><br /><br /><br />***<br /><br /></p>
<h1><a name="_Toc85566567"></a>تمازيرت</h1>
<p>&nbsp;</p>
<p>أكال نتمزيرت اسي بنو يان</p>
<p>&nbsp;</p>
<p>ارض بلادك الارض الحرة بني فيها</p>
<p>بشوية بشوية وفساسك دير حجرها و عليها</p>
<p>بني عشك منها و ستعمل رملها و ضم اللي يبغيها</p>
<p>غير بالمهل يبانو معالم زهرها و النور يسطع فيها</p>
<p>&nbsp;</p>
<p>ايميك سيميك اسَيْطار اونزار ايسو واكال</p>
<p>&nbsp;</p>
<p>بقطرة بقطرة يبانو معالم المطر</p>
<p>شوف الحكمة من نزولو بروية فوق الشجر</p>
<p>يروي الغلة ، واش الانسان اللي يحكم ولا أمر القدر</p>
<p>الروح بأمرو و هادا حال البشر</p>
<p>&nbsp;</p>
<p>ايميك سيميك ، اسي تمون واسيف اركيغيݣا انݣي</p>
<p>&nbsp;</p>
<p>بشوية بشوية تيتجمع لواد و يحمل</p>
<p>دوق المعنى و المراحل لا تجهل</p>
<p>من قطرة صغيرة تكاثرة بالعمل</p>
<p>لواد يضم خوتو بروية و أمل</p>
<p>&nbsp;</p>
<p>يا خيي من لحيتو لقم ليه</p>
<p>يا خيي بلادك بغيها و الكره لا تخليه</p>
<p>بلاد ايمازيغن بتمغرابيت نشرح ليه</p>
<p>ونور الرحمة اللي لقيتو نوريه</p>
<p>&nbsp;</p>
<p>و فهاد الزمان اللي بغا يسرح البهائم</p>
<p>لزام عليه يكون عالم</p>
<p>سيد لا يعتبر راسو خادم</p>
<p>حقيقة عنداك تقول هذا حالم</p>
<p><br />***</p>
<p>&nbsp;</p>
<h1><a name="_Toc85566568"></a>العيب هتاف</h1>
<p>&nbsp;</p>
<p>ولداتني أمي بلا عيب و العيب هتاف.</p>
<p>تيضربك على غفلة ، دقة بين لكتاف</p>
<p>جيت للدنيا بلا خوف ، و الخوف ولاف</p>
<p>تينقصك كيف منجل ومن الدقة آلاف</p>
<p>&nbsp;</p>
<p>جمافو عليك اعيوبي</p>
<p>انا طرت و شديت الارض ، نسيت دنوبي</p>
<p>لا تحدثني على زلايلي و لا شي من دشي</p>
<p>راني نسيت كولش . حتا باش معشي</p>
<p>&nbsp;</p>
<p>فعايلو من خصال الغجر</p>
<p>لكن راني نعشقهم. و نتبع لمتهم تحت ضو القمر</p>
<p>هادو خسايل حتما ستندثر</p>
<p>ندفنها بيدي و نغطي القبر</p>
<p>&nbsp;</p>
<p>ضربنا طريق الهول ، و حيدنا النعالة</p>
<p>نسينا اللي قرينا و ما عجبتنا الجهالة</p>
<p>عاودنا ترابينا و ما تلينا نصدقو من والة</p>
<p>عرفنا شكون حنا و شربنا من حوض بهانة</p>
<p>&nbsp;</p>
<p>يا حبيبي ، آه قلبي مجروح</p>
<p>و القلم عيا من اللوح</p>
<p>كلامك ليا ما خصو شروح</p>
<p>باين من عنوانو ، كلام الروح</p>
<p>&nbsp;</p>
<p>يا كلام الروح ، يا روحي</p>
<p>أناديك ، بقاي معايا لا تروحي</p>
<p>لمي شتاتي و داوي جروحي</p>
<p>و فكريني فمولاك و علي صروحي</p>
<p>&nbsp;</p>
<p>الباطل فعينيك حق</p>
<p>بنيتي حيوط بين لمحبة و الصدق</p>
<p>تريد الخوف و تربطو بأسباب الرزق</p>
<p>كممتي لقلوب و تريد تقطع آخر عرق</p>
<p>&nbsp;</p>
<p>راني ما نلومك راني نبغيك</p>
<p>راني عشقة سمومك و ما ناسيك</p>
<p>كلامك كولو حلاوة زيد ربي يعطيك</p>
<p>اللي جات منك حسن و طراوة ، خود مني نعطيك</p>
<p><br /><br />***<br /><br /></p>
<h1><a name="_Toc85566569"></a>ورقة وسط ظرف</h1>
<p>&nbsp;</p>
<p>سمعي كلامي راه نتي اللطف</p>
<p>دوقي لمعاني نتي حيدتيلو الخوف</p>
<p>حيت علمتيه يمشي و حياتو لخصتيها فورقة وسط ظرف</p>
<p>و حيت قريتيه لمعاني و الحرف</p>
<p>&nbsp;</p>
<p>حتى حاجة ما تجي بزز</p>
<p>طاقتك و حبك و سط قلبك محرز</p>
<p>كلامك متقون شربيل بالفنون مطرز</p>
<p>وغناك ملحون ، نسمع تنشادو و للالباب يعجز</p>
<p>&nbsp;</p>
<p>نتي اليد و الخاتم</p>
<p>نتي السيد و الخادم</p>
<p>انا بيك راني حالم</p>
<p>قرطاست النسا و العالم</p>
<p>&nbsp;</p>
<p>فبهاك و حسنك نتعلم</p>
<p>بشوقك و ضيك ننضم</p>
<p>فسوقك لقيت راسي و تليت معلم</p>
<p>حنا متساويين و عليك ما ننقم</p>
<p>&nbsp;</p>
<p>حبنا ما شي مسألة هرمية</p>
<p>خلي عليك الافكار المتواترة المنسية</p>
<p>ماشي فكرة سيد و عبد ولا افكار مقصية</p>
<p>حنا خوت ، حنا واحد فملك الله و روحنا مهدية</p>
<p><br /><br />***<br /><br /></p>
<h1><a name="_Toc85566570"></a>باب الخروج</h1>
<p>&nbsp;</p>
<p>رخاها الله علينا</p>
<p>و سرنا البلدان برجلينا</p>
<p>كاين اللي غادي معارفهاش فين دايانا</p>
<p>و كاين اللي ساهي و يقول غير انا</p>
<p>&nbsp;</p>
<p>بنادم فالحياة مدرم</p>
<p>الخسارة اللي بانتلو فيها يزطم</p>
<p>نسا راسو و باللي راه مكرم</p>
<p>زاد هواسو وتاليتو يندم</p>
<p>&nbsp;</p>
<p>يا السائل على باب الخروج</p>
<p>راهو فيك ، شد الدروج</p>
<p>اللي جابك ما يخليك مقجوج</p>
<p>نسا حسابك و حل بابك ، الحياة ارتقاء و عروج</p>
<p>&nbsp;</p>
<p>ݣاليك فركوس ، كاينة المعنى</p>
<p>شوف ، أجي فوز و روحك تمنى</p>
<p>معها لزام تلقى الراحة و الهنى</p>
<p>و بيها زلال نفسك تمشي و تنسى المحنى</p>
<p>&nbsp;</p>
<p>شفت خيي وكرهتو</p>
<p>خوفني شكلو و نظرتو</p>
<p>لاكن ملي عرفتو زال الوهم وفهمة هضرتو</p>
<p>العمالة و المعاملة ، بخسايل الرجال عبرتو</p>
<p>&nbsp;</p>
<p>بسم الله كلام الروح نختم بيه</p>
<p>بركة الله ، ديما فبالي و ما ناسيه</p>
<p>لا شريك له ، يستر عيوبي ، كلام نبغيه</p>
<p>حساب ربعة ، لا زلال لا خصال و كولشي ناسيه</p>
<p>&nbsp;</p>
<p>نزلو دموعي بحر لفراق</p>
<p>نرمم فصدوعي و نحيد الزواق</p>
<p>كلام الصح ساسو صحيح نسمعو فالاعماق</p>
<p>&nbsp;</p>
<p>قريب حدايا ،</p>
<p>ديما معايا</p>
<p>من روحي و بهايا</p>
<p>ينور سمايا و يزيد الاشواق</p>
<p>&nbsp;</p>
<p>نشريه بحياتي</p>
<p>و ندفع فيه داتي</p>
<p>ݣول لا تخلي</p>
<p>راه اللي فاتلو رجع ، لزام يولي .</p>
<p>&nbsp;</p>
<p>&nbsp;</p>
<p>***</p>
<h1><a name="_Toc85566571"></a>الألم</h1>
<p>&nbsp;</p>
<p>ألم فجسمي ينادي بإسمي</p>
<p>يرجعني للحظة و يفكرني فحلمي</p>
<p>حريق عميق يعاود حكايتي</p>
<p>شوق منو نديق نشوف فيه مرايتي</p>
<p>&nbsp;</p>
<p>يوصلي كلام المفيد</p>
<p>لا يكدب عليا و راسو قاسح عنيد</p>
<p>يغفلني و دقتو تجي بروية و كلامو عيد</p>
<p>نفرح ملي يعيط ليا و لا نحس بيه بعيد</p>
<p>&nbsp;</p>
<p>أرياز لمعقول</p>
<p>الحبيب المقبول</p>
<p>نقلب عليه و نجول</p>
<p>وفين مشيت نلقاه موصول</p>
<p>&nbsp;</p>
<p>هادا ماكان</p>
<p>قصة بدات من زمان</p>
<p>لوحة مرسومة بݣاع لوان</p>
<p>بسمة تضوي ظلام الانسان</p>
<p>&nbsp;</p>
<p>فأي لحظة نتا معايا</p>
<p>فكل كلمة تسمع رجايا</p>
<p>بين ݣلاس و وقاف تبين دايا</p>
<p>و بين خصام و مودة تصفي سمايا</p>
<p>&nbsp;</p>
<p>نسمع فالصمت نداك</p>
<p>تبانلي لشواق فندا ماك</p>
<p>نحس بحر لعناق فحسيس بهاك</p>
<p>ومن ناحية لمحبة ، تاجي معاك</p>
<p>&nbsp;</p>
<p>يا لحبيب الدائم</p>
<p>قلبي ليك رايم</p>
<p>حضورك فحياتي قائم</p>
<p>و كلامك فلساني باين</p>
<p><br /><br />***<br /><br /></p>
<h1><a name="_Toc85566572"></a>كلام سريع</h1>
<p>&nbsp;</p>
<p>زيد حبة</p>
<p>سمع بالزربة</p>
<p>كلام الروح و المحبة</p>
<p>فهم المعنى و دوق الحكمة</p>
<p>&nbsp;</p>
<p>جيش مشاعرك و حط الميزان</p>
<p>هضر من دواخلك و وزن الإنسان</p>
<p>اش بانلك شحال خصك صروف ، الف دكان و دكان</p>
<p>خلي النفس الطويل لا تكون زربان</p>
<p>&nbsp;</p>
<p>طرحت سؤال على راسي</p>
<p>كيفاش يكون بنادم فايت قياسي</p>
<p>علاش ايجي واحد يبغي يمثل هواسي</p>
<p>و دوي بإسمي و يقرر حلمي و يطير نعاسي</p>
<p>&nbsp;</p>
<p>حتا الان كاينين ناس نايمين</p>
<p>عييت نصيح لكن جنود الوهم غالبين</p>
<p>خيوط عنكبوت مكممة النفوس الخائفين</p>
<p>اش واقع ، غير رواح فأجساد ضايعين</p>
<p>&nbsp;</p>
<p>المغرب استثناء على مر السنين</p>
<p>بلاد ساسو صحيح فوق أرضو مثين</p>
<p>صخور بركانية و ابداعات إنسانية و ما من العين</p>
<p>هبتو عجيبة و مودتو قريبة و كلامو زوين</p>
<p>&nbsp;</p>
<p>حتى حاجة ما تجي صحة</p>
<p>هضرت اخرى عشتها الف مرة</p>
<p>كلام الروح تفهمو غير بنظرة</p>
<p>شوفة كافية و بسمة تطفي مليون جمرة</p>
<p>&nbsp;</p>
<p>يا حبيبتي الجميلة</p>
<p>نبغيك معايا فهاد الليلة</p>
<p>عاوديلي حكاية و حيدة</p>
<p>تدوي على حبنا العتيق و تكون قصة طويلة</p>
<p>&nbsp;</p>
<p>حيد عليا من الكلام الخاوي</p>
<p>علاقتنا جالت لبحور و عليها داوي</p>
<p>روحي دويني و من خمرك رويني</p>
<p>نترجاك لا تنسيني انا معاك حييني</p>
<p>&nbsp;</p>
<p>***</p>
<h1><a name="_Toc85566573"></a>النحلة السعيدة</h1>
<p>&nbsp;</p>
<p>اشواق تتعدا تفكير بنادم</p>
<p>لحماق و فحبك ماني نادم</p>
<p>نبغيك و الحقد بيناتنا منعدم</p>
<p>نهواك وانا معاك مرة سيد مرا خادم</p>
<p>&nbsp;</p>
<p>شوف فين بغيت و تعلم</p>
<p>كل حاجة فبلاصتها تخدم</p>
<p>جميع المخلوقات فبهاه تنضم</p>
<p>احلى القصايد و زرابا بيدين المعلم</p>
<p>&nbsp;</p>
<p>يبانلي إنسان دايز قدامي</p>
<p>نقول معا راسي فاتلي شفتو فحلامي</p>
<p>ولا فماضي و لا شي نهار من ايامي</p>
<p>نفكر فيه ومع راسي نبعث ليه حبي و سلامي</p>
<p>&nbsp;</p>
<p>نفكر فناس عمرني شفتهم</p>
<p>نفكر ناس غمرني حبهم</p>
<p>نرتي عليهم و نهز همهم</p>
<p>نواسيهم و نحفض سرهم</p>
<p>&nbsp;</p>
<p>خوتي نهمو عليا</p>
<p>روحي نادات ليا</p>
<p>سيادي كلامكم وصية</p>
<p>حبكم فحياتي مزية</p>
<p>&nbsp;</p>
<p>انت رائع و لا حد بحالك</p>
<p>انت كامل و تهبل بجمالك</p>
<p>حكيم و عاقل و تحير بدلالك</p>
<p>انت المقدس فساير عمالك</p>
<p>&nbsp;</p>
<p>انا عارف شكون انا</p>
<p>شوف فيا فداتك هانا</p>
<p>حداك هنا ولا تماك ، الروح معانا</p>
<p>تأمل روحك ناديها ، خاطبها ، سولها</p>
<p>&nbsp;</p>
<p>راها تحركك و دويك ، تشوفك و تقويك</p>
<p>فقلبك و حياتك و ترجعك ليك</p>
<p>خويا ريݣل الميزان ، الله يخليك</p>
<p>دير فالحسبان باللي نتا مركز داتك و باللي راني نبغيك</p>
<p>&nbsp;</p>
<p>نحلة زارتني اليوم</p>
<p>وفكراتني باللي الخوف مالو لزوم</p>
<p>وبدات عليا تحوم و تحوم</p>
<p>وقالتي باللي لا فرق بيناتنا ، قلتلها معلوم</p>
<p>&nbsp;</p>
<p>سلام الله عليك يا النحلة السعيدة</p>
<p><br /><br />***<br /><br /></p>
<h1><a name="_Toc85566574"></a>اللقوة العسرية</h1>
<p>&nbsp;</p>
<p>خلي الاديولوجيا</p>
<p>و الشحنات العاطفية</p>
<p>و دوي معايا عينك فعينيا</p>
<p>نداكرو ليلا و نهار و نجبدو لقصاص المنسية</p>
<p>&nbsp;</p>
<p>واش الإرث الثقافي مغالطة تاريخية</p>
<p>واش العنصرية العرقية تفارق بين الخوت فالدنيا</p>
<p>خلينا فالعقل و حيد اللقوة العسرية</p>
<p>عبر على الداخل قول كلام الحب بقوة و نقي و دنيا</p>
<p>&nbsp;</p>
<p>الݣمرة و الليل و الشوق الكثير</p>
<p>زهري نلقاه ماشي موحال واخا نحفر بير</p>
<p>لطيور تغرد بين جنان بهايا و القافلة تسير</p>
<p>لا نضرب ليها حساب ، نهر المحبة غزير</p>
<p>&nbsp;</p>
<p>جو هادئ</p>
<p>عينيا تشوف</p>
<p>غيام بادئ</p>
<p>و نسيت الخوف</p>
<p>يا لطف الله الشافي</p>
<p>لطف بروحك يا الطيف الوفي</p>
<p>هاهو الخير و هاهوما ماليه قدام باب داري</p>
<p>سلامي ليهم من ثنايا القلب تجول لفيافي</p>
<p>&nbsp;</p>
<p>وحوش الغابة تجمعو و بداو لخطابة</p>
<p>جابو شوافة و بين باع وماع هزو علام الضرافة</p>
<p>و جالو البلدان يحكيو على أصول الضيافة</p>
<p>و جابو ناس نساوهم الفرق بين الحقيقة والخرافة</p>
<p>&nbsp;</p>
<p>الله يلطف بنا و يتاوي حلامنا</p>
<p>بين هدوء و عجاج مثين</p>
<p>كيف لبزار على العينين</p>
<p>كيف ايزار يغطي شوق السنين</p>
<p>&nbsp;</p>
<p>بلا جميل عليا</p>
<p>انا سيد راسي ، نخليهالك و صية</p>
<p>كلامي يدوي عليا و انت فالدنيا مراية</p>
<p>و انا مرايتك لا فرق فملكنا غير بشوية</p>
<p>&nbsp;</p>
<p>يا سيدي يا انا .. نختالفو و غنيني</p>
<p>نترجاك لا تخليني</p>
<p>نبغيك و تبغيني</p>
<p>حاطك يا لحبيب بين عيني</p>
<p>&nbsp;</p>
<p>روحي رويني</p>
<p>خليلي سقيني</p>
<p>زيد فكلامك و ببهاك غطيني</p>
<p>نقي جوي و هز بيا فالسماوات و لالي</p>
<p>&nbsp;</p>
<p>لالي بيا لالي و غني ليا قصائد الحب الغالي</p>
<p>حكيلي حكايتي من لبداية و زيد فالمعاني</p>
<p>بين رموزك بغيت نحوزك ليا وحدي</p>
<p>نسير طريقك بحور صحاري و نطلع الجبل العالي</p>
<p>&nbsp;</p>
<p>شبعني ياك انا وحدي</p>
<p>قربني راني لا نهدي</p>
<p>انا انت و انت انا ولفي</p>
<p>ليوم معاك ما بغيت نمشي</p>
<p><br /><br />***</p>
<h1><a name="_Toc85566575"></a>هادا ماك يا حوت</h1>
<p>&nbsp;</p>
<p>هادا ماك يا حوت</p>
<p>شربو ولا موت</p>
<p>دير راسك بين لخوت</p>
<p>و تسنا النهار الموقوت</p>
<p>&nbsp;</p>
<p>صبر غير بشوية</p>
<p>مالك غادي ترون فيا</p>
<p>طريق العشق سرتو بروية</p>
<p>و شفت اللي شفت و فهمة الدنيا</p>
<p>&nbsp;</p>
<p>الحوت كامل الاوصاف و الروا</p>
<p>روحو تخليه ملي يخرج للهوا</p>
<p>عروجو نحس بيه فالريح الهابة</p>
<p>و لقاء لحباب بالوفا ولا لمعاتبة</p>
<p>&nbsp;</p>
<p>كلام الروح الصافية</p>
<p>و شروق الشمس الدافئة</p>
<p>و نور البدر و بريق النجمة العالية</p>
<p>لحظة وصل تسوى الدنيا و الكنوز الغالية</p>
<p>&nbsp;</p>
<p>وقوفك شامخ بين السواري</p>
<p>اش غانقولو و الوحي ينزل افكار تلالي</p>
<p>جزء مني ، تنتفكرو و نقول علاش يا كمالي</p>
<p>انا انا عقلي ما يريحني بين شوقي و دلالي</p>
<p>&nbsp;</p>
<p>خلي عليك كلام الناس</p>
<p>و حلل شوف شخصيتك بلا وسواس</p>
<p>لقط كدا و كدية و دݣ على باباهم المهراز</p>
<p>القياس مالو ساس ، نتا بحور و نبات الياس</p>
<p>&nbsp;</p>
<p>يا ريحان روحي</p>
<p>وقفني ما نبقا مخبي</p>
<p>ضخ الحياة فقلبي</p>
<p>و نزع الخوف من نفسي</p>
<p>&nbsp;</p>
<p>ديرو لعراضة و عرضو عليا</p>
<p>قسمو لوليمة ، و ديرو مزيا</p>
<p>لا عبين معاكم و لا تسناو الخطية</p>
<p>تعود قصتكم مروية من ليوم لنهار لهدية</p>
<p>&nbsp;</p>
<p>ربما نكون نكدب</p>
<p>مايبي مقصر نلعب</p>
<p>واقيلا خاطري تعب</p>
<p>تسير بعد مني ، يالله دهب</p>
<p>&nbsp;</p>
<p>انا من نوع نادر</p>
<p>اللي جات مرحبا ، راني قادر</p>
<p>نتمشا بحكمة عزيز عليا بسمة من قلب حاضر</p>
<p>نعيش اللحظة باللي ليها و عليها ، بالحب عامر</p>
<p>&nbsp;</p>
<p>لا تلومني على شي من وهام</p>
<p>غير قولي ، كلامك يوصلني بين الزحام</p>
<p>نهضرو و نجمعو ، ننساو هواس التخمام</p>
<p>روحي تعلمني و اللي طلبتيها عليا لزام</p>
<p>&nbsp;</p>
<p>نجيبلك عبارك بالتمام</p>
<p>تنسيق عظيم و الوصفة حكام</p>
<p>شوف ليمن و ليصر شوف وراك و لقدام</p>
<p>اش بانليك ، راك نتا مركز الارض قانون بين ليام</p>
<p>&nbsp;</p>
<p><br />***<br /><br /></p>
<h1><a name="_Toc85566576"></a>تراب الرجال</h1>
<p>&nbsp;</p>
<p>عكس الإيجابية وهم أجي حوز</p>
<p>كنز مخفي بالطنوز</p>
<p>الجامع يريب عليك برموز</p>
<p>سول و قول كلام الفوز</p>
<p>&nbsp;</p>
<p>نتوما الزرابي و حنا لبلاغي</p>
<p>أسيدي حنا تراب الرجال الصافي</p>
<p>امولاي ، ا سيدي طالب ضيف الله بكلامي</p>
<p>انا ولد ختو يا خليلي</p>
<p>&nbsp;</p>
<p>ما يجيب خالك</p>
<p>غير جيب حالك</p>
<p>راني بحالك</p>
<p>كلامي قوالك</p>
<p>&nbsp;</p>
<p>فهم الكلام</p>
<p>دوز للحركة بلا تخمام</p>
<p>المحبة تتاوي ليام</p>
<p>و السلام يحوم فالحلام</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566577"></a>الكلب</h1>
<p>&nbsp;</p>
<p>طلقوك بحال اللي طلق الكلب من الرباطا</p>
<p>وهموك بجلال القدر فالسقاطا</p>
<p>ݣالولك عادي خوتك زطاطا</p>
<p>و نساوك و لا نسيتي باللي المحبة خياطا</p>
<p>&nbsp;</p>
<p>هادي خياطة . تجمع لقلوب المتباعدة</p>
<p>تاوي النفوس المتعاندة</p>
<p>تدوم عشرتنا المتراحمة</p>
<p>و تنزع المخاوف المتراكمة</p>
<p>&nbsp;</p>
<p>الناديك يا حبيب القلب المنسي</p>
<p>عارفك تسمعني و كلامي ماهو مقصي</p>
<p>نسمع ردك فتنشاد العصفور و صوت نفسي</p>
<p>و روحي معايا تنسيني دايا و تواسي</p>
<p>&nbsp;</p>
<p>فهاد اللحظة الدنيا جات قياسي</p>
<p>كولشي متوفر ، نعايمو فراسي</p>
<p>و اللي هوساتني رميتها مور بابي</p>
<p>يا خيي يا خيي</p>
<p>&nbsp;</p>
<p>خلي الماضي و اللي فات</p>
<p>نسا المستقبل و التوقعات</p>
<p>خلي عليك كولشي مور الباب</p>
<p>و عيش دابة يا الحبيب</p>
<p>&nbsp;</p>
<p>الاصل فيك حب لا مشروط</p>
<p>الحب فيك و الوفا ما يحتاج خيوط</p>
<p>المودة دايمة تكون حر ولا مربوط</p>
<p>لا تنسا شكون نتا تولي مخبوط</p>
<p>&nbsp;</p>
<p>عكس الإيجابية وهم</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566578"></a>جوج عيون</h1>
<p>&nbsp;</p>
<p>أجي بين يديا</p>
<p>كلمني و تسنط ليا</p>
<p>حيت أنا ملي نشوفك حدايا</p>
<p>نعود حاكم فملكي و بهايا</p>
<p>&nbsp;</p>
<p>يا سيدي يا السامعني</p>
<p>ماراني نطلب منك تعضرني</p>
<p>من جيهتي غير حاكمني</p>
<p>لكن حبيبي هواه سلبني</p>
<p>&nbsp;</p>
<p>هو الحب كلو</p>
<p>هو الشجر و ظلو</p>
<p>هو الياقوت و سرو</p>
<p>هو يحبني ، لا نمل منو</p>
<p>&nbsp;</p>
<p>شوف ، أسمعني</p>
<p>عارفك تقدر تخالفني</p>
<p>حبيبي انا منو و هو مني</p>
<p>جوج عيون من أصل واحد مثني</p>
<p>&nbsp;</p>
<p>نقوليك سر ما عدتو لحد من الحساد</p>
<p>فاتلي كلمتو و عدتليه زاد</p>
<p>ݣلسنا و سط الدار و عمرنا براد</p>
<p>و دنيت عليه ، سمعت دقات القلب و بلغنا المراد</p>
<p>&nbsp;</p>
<p>فهمها كيف بغيتي</p>
<p>انا وحدي مسؤول على حديثي</p>
<p>و اللي جا فراسك من هواسك لا يلزمني</p>
<p>ما عندي علاش نبرر ، لملاغت خاطيني</p>
<p>&nbsp;</p>
<p>حبيبي ما منو زوج هو واحد ، و الدنيا بإرادتي</p>
<p>هادي ماشي حجاية ، هادي حكمة صغتها من حكايتي</p>
<p>انا اللي نسوق كسدتي بين زيادتي و نهايتي</p>
<p>و اللقاء مع ربي نشوف فيه مرايتي</p>
<p>&nbsp;</p>
<p>عرشك جمع الشي و ضدو</p>
<p>تنخمم حتا نعيا و يبانلي حسنك وحدو</p>
<p>تقبلت المتناقضات و ما نفرق بين الشوك و وردو</p>
<p>جمالك فتان يعجز العقل على جردو</p>
<p><br /><br />***<br /><br /><br /></p>
<p>&nbsp;</p>
<p>&nbsp;</p>
<h1><a name="_Toc85566579"></a>انت المقدس</h1>
<p>&nbsp;</p>
<p>مرة فالزمان</p>
<p>تتلقى بنادم فريا عيان</p>
<p>لا تحكم عليه تكون زربان</p>
<p>بروية بروية يا خويا الزين</p>
<p>&nbsp;</p>
<p>سير و جول</p>
<p>هضر و قول</p>
<p>غني و لقا لحلول</p>
<p>تبع العلم و لعقول</p>
<p>&nbsp;</p>
<p>عطيني لموفيد</p>
<p>هضر بالتحديد</p>
<p>كون لطيف ، قول و عيد</p>
<p>دير اللي بيت دير لا تكون عنيد</p>
<p>&nbsp;</p>
<p>نوض هز المعول حفر البير</p>
<p>طلع الما الغزير</p>
<p>كولشي بالهنا و التيسير</p>
<p>اللي بغيتيه تصيبو بالصبر الكثير</p>
<p>&nbsp;</p>
<p>تسارا و طلع بروجك</p>
<p>فيق من الݣلبة و سلك باب خروجك</p>
<p>انتا المقدس فالدنيا و المحبة ساس عروجك</p>
<p>هاك و ارا ، بشوية بشوية المودة تحوزك</p>
<p><br /><br />***<br /><br /></p>
<p>&nbsp;</p>
<h1><a name="_Toc85566580"></a>التمساح السباح</h1>
<p>&nbsp;</p>
<p>وسط الحوض لقيت التمساح السباح</p>
<p>عيونو كبار ، ݣالس مرتاح</p>
<p>تيفكر فشي زردة غزالة و ديسير تفاح</p>
<p>عزيز عليه لبكا و تنواح</p>
<p>&nbsp;</p>
<p>فين مشاو الزواحف</p>
<p>سؤال صعيب خلاني تالف</p>
<p>لمغاربة جنس منقرض، راك عارف</p>
<p>و اللي بغا يشوف خاصو يكون موالف</p>
<p>&nbsp;</p>
<p>دواك و داك منك ، لا ترميها</p>
<p>قشعها و طير بيها</p>
<p>نتغزل بيك و الحكمة ندوي عليها</p>
<p>بلادك لا تخلي العفاريت يدورو فيها</p>
<p>&nbsp;</p>
<p>وجوهكم معدن بيض صافي</p>
<p>فضة من فاس البالي</p>
<p>خلخال قطع مع القوافل من الثلث الخالي</p>
<p>مهماز يفيق الناعسين من الݣلبة يا حليلي</p>
<p>&nbsp;</p>
<p>أصلا معنديش مع التواشا</p>
<p>الا جاك الجوع دير فراشة</p>
<p>سير فالارض و طلب رزقك لا تتعالى</p>
<p>كولشي بين يدك ، نوض لا تحشم ، مد يدك و خدم ، كون بحال القلم ، و الدنيا كتاب نتا تفهم و نتا تنضم فروايتك يا لمعلم .</p>
<p>&nbsp;</p>
<p>شفت فعين لاكوسط ناجور</p>
<p>قلتليه كيفاش بلانك غير دور</p>
<p>وحالك بين جار و مجرور</p>
<p>ݣول الحقيقة راه دواك فجيبي معبور</p>
<p>&nbsp;</p>
<p>قالي لا تخاف مني انا وديع</p>
<p>جيت لحوضك ، جاني فيه جو الربيع</p>
<p>و بلادك عاجباني و سمعت عليك منيع</p>
<p>لا تخاف من وحوش الغابة و ردك سريع</p>
<p>&nbsp;</p>
<p>جاوبتو وكان مستغرب</p>
<p>ݣلتليه عنداك تهرب</p>
<p>راه رفاقتي عجب</p>
<p>و كلامي صعب</p>
<p>&nbsp;</p>
<p>شوف يا عشيري</p>
<p>مرحبا بيك ف حوضي و بين بلادي</p>
<p>غي رد بالك راني نتبرا</p>
<p>لا تكون غشيم و علينا تتفلا</p>
<p>&nbsp;</p>
<p>ترجا الخير تصيبو</p>
<p>لا تكون بارد الݣلب</p>
<p>زيد زيد زيد قرب</p>
<p>بلادنا سعيدة و خيانتها تعدب</p>
<p><br /><br />***<br /><br /></p>
<h1><a name="_Toc85566581"></a>ملي فقت من النعاس</h1>
<p>&nbsp;</p>
<p>حليت عيني راسي تقيل عليا</p>
<p>حرت فهواسي واش نعاسي و لا البليا</p>
<p>لا شي جا قياسي كولشي تقيل عليا</p>
<p>ما قادر ندوي ما قادر نمشي من صباح الله للعشيا</p>
<p>&nbsp;</p>
<p>قلت نمشي نشوف عريفة</p>
<p>تكون فاهمة و لطيفة</p>
<p>قلت ليها يا سلطانة البها هذا حالي</p>
<p>شفت فيها و دمعي هوا و حكيت كل ما جرالي</p>
<p>&nbsp;</p>
<p>قالتلي يا سيدي ما عندك علة</p>
<p>انتا فحياتك هايم تتفلا</p>
<p>نوض زيد فنهارك فرحة</p>
<p>خود من جنانك و زيد من حنانك بسمة</p>
<p>&nbsp;</p>
<p>توكلت و قلت ليوم نبداها</p>
<p>لزام عليا الفرحة نلقاها</p>
<p>خممت و رجعت للحظة و بهاها</p>
<p>و حلقت و طرت فالدنيا و سماها</p>
<p>&nbsp;</p>
<p>وبقيت نصارع هواسي</p>
<p>مرة أخرى الماضي و غدا طير نعاسي</p>
<p>بديت نفكر فكلام الروح الوافي</p>
<p>و تأملت نشوف فجروحي و فراشي</p>
<p>&nbsp;</p>
<p>يا الزين الصافي</p>
<p>شي حاجة فيك من السر الخفي</p>
<p>شفتك نسيتيني كلشي</p>
<p>و سمعت صوتك ، بديت نمشي</p>
<p>&nbsp;</p>
<p>قولي واش نتا حقيقة ولا وهم</p>
<p>عيدلي كيفاش نسير طريقك بلا ما نندم</p>
<p>عافاك فيقني الا كنت تايه نحلم</p>
<p>شدني من يديا و زيد بيا بلا ما نخمم</p>
<p>&nbsp;</p>
<p>يا الزين الصافي</p>
<p>يا حبي الوفي</p>
<p>يا كلام الروح القوي و الدافي</p>
<p>يا عشق السنين و هاد اللحظة بالعين والله ما نفافي</p>
<p>&nbsp;</p>
<p>***</p>
<h1><a name="_Toc85566582"></a>اللحظة المعلومة</h1>
<p>&nbsp;</p>
<p>آش عند القرعة ما ترعا غير سبيبات راسها</p>
<p>شحال قدني ننسا و نسرح فالدنيا و هواسها</p>
<p>ندور ندور و نرجع لروحي و هواها</p>
<p>عشقي ليها فات الارض و سماها</p>
<p>&nbsp;</p>
<p>راني معاك راني حاضيك</p>
<p>راني فهواك راني نبغيك</p>
<p>روحي نترجاك راجي نلاقيك</p>
<p>نسبح فبحرك و نتنفس قربك تاويني نتاويك</p>
<p>&nbsp;</p>
<p>يا عشبة دوايا</p>
<p>يا عشية معايا</p>
<p>يا قبلة فخدي تنسيني داية</p>
<p>يا شجرة واقفة فوق الارض تحكي قصة و روايا</p>
<p>&nbsp;</p>
<p>ݣلس حدايا نعمرو براد</p>
<p>نعصرو عليه و نحمرو جمارو ، ولفلي نعتاد</p>
<p>علمني الصبر و نسهر للفجر بين ضحكة و تنهاد</p>
<p>ونفيقو بزوج ، و يكن مبلغ همنا فين نحطو لوتاد</p>
<p>&nbsp;</p>
<p>خاب ظني فحبابي</p>
<p>لحت لقلم و كتابي</p>
<p>وماكرهتش كون نزلو دموعي</p>
<p>و بغيت ربي ينده على روحي</p>
<p>&nbsp;</p>
<p>وحسيت بحياتي واقفة</p>
<p>البيبان فوجهي موصودة</p>
<p>و جاتني آزمة محسومة</p>
<p>و بكيت بالدموع المسمومة</p>
<p>&nbsp;</p>
<p>ونسيت حياتي كولها</p>
<p>وكل ما تعلمت فالدنيا و لحت قناعها</p>
<p>&nbsp;</p>
<p>وجاتني فراسي كلمة</p>
<p>نسا حكام الناس المغشوشة</p>
<p>و عيش اللحظة المعلومة</p>
<p>و غني فبها راسك ، أغنية مختومة</p>
<p>&nbsp;</p>
<p>كنوز الارض بين يديك</p>
<p>حياتك و ݣاع الناس تبغيك</p>
<p>و لا ݣاع لا تبغيك</p>
<p>عيش ، عيش راني نوصيك</p>
<p>برادتك مليانة محبة روحك تعطيك</p>
<p>&nbsp;</p>
<p>***<br /><br /></p>
<h1><a name="_Toc85566583"></a>عاند لا تحسد</h1>
<p>&nbsp;</p>
<p>من صباح و انا تنقول</p>
<p>جول يا خيي جول</p>
<p>عاند لا تحسد ، و خلي الباب محلول</p>
<p>نسمع صدى صوتكم و كلامكم مقبول</p>
<p>&nbsp;</p>
<p>الله يجعل المحبة بين البائع و الشاري</p>
<p>كلمت مروية بين حياتي و حوالي</p>
<p>و السوق بيناتنا نتوادو فالمدينة و فالتلث الخالي</p>
<p>خالفني فكل قضية و لا دير بحالي</p>
<p>&nbsp;</p>
<p>خرج فاص ، الهمزة و الهوته سالات</p>
<p>كون كينݣ و لا لاص ، المحبة ولات</p>
<p>كلام المحبة و شوف البسمة رجعات</p>
<p>غادي بلا حشمة والسوق حمات</p>
<p>&nbsp;</p>
<p>خدود الرمان و الشجر و الويدان شاهدين</p>
<p>فموج الشطئان و كلام الغيوان ساهيين</p>
<p>لا من يحاسبنا بين حضان العشق دافيين</p>
<p>بين جنان العشق و وسط عيونو رانا راويين</p>
<p>&nbsp;</p>
<p>عبر الفصول بين خريف ، صيف و ربيع</p>
<p>سلامي لأي واحد يتأمل فعمرو لبديع</p>
<p>ساهر الليالي و فملكو وحيد لا يحس بوحدة ، وديع</p>
<p>غلب خوفو و تلا سيد وسط القطيع</p>
<p>&nbsp;</p>
<p>غروب الشمس و هبوب الريح و نزول المطر</p>
<p>غروب الصيف و غروب الشتوا يعطي لون الزهر</p>
<p>صورة القدرة عند بعض البشر غلب فعايل القدر</p>
<p>بين زيادة و لحود حرت فأمر العمر</p>
<p>&nbsp;</p>
<p>بغيت لحظة معاك</p>
<p>بغيت نحلق فسماك</p>
<p>بغيت ندوب فحبك و بهاك</p>
<p>بغيت نستمتع بحسك الانساني يا خويا الانسان</p>
<p>&nbsp;</p>
<p>يا غروب الشمس لا تغيب عافاك</p>
<p>يا هبوب الرياح غير بالتاويل نترجاك</p>
<p>يا المطر لكثير ، يا حبي الجليل من خلالي نهواك</p>
<p>انا قدامك لوحة شفافة ، بين ضلوعي ، وسط قلبي شوف هواك</p>
<p>&nbsp;</p>
<p>ننضم فحبك الف قصيدة و نخلد عطرك فلوحة فريدة</p>
<p>و ننشد فهواك ألحان و موسيقى</p>
<p>و نرقص معاك فالبلاد لبعيدة</p>
<p>يا حبيب الروح نتا راحتي الوحيدة</p>
<p><br /><br />***<br /><br /></p>
<h1><a name="_Toc85566584"></a>الصمت دوا لقلوب</h1>
<p>&nbsp;</p>
<p>سمع مني ليك</p>
<p>كلام لمزية راني نبغيك</p>
<p>كم معلومات مني ليك</p>
<p>قلب و بحث هادشي لينقوليك</p>
<p>&nbsp;</p>
<p>الصمت متافق معاه</p>
<p>القلق المعرفي نترجاه</p>
<p>وقف على كل كلمة فبهاه</p>
<p>و زيد بني عرشك فوق سماه</p>
<p>&nbsp;</p>
<p>الصمت دوا لقلوب</p>
<p>يعطي الحكمة و يبين لعيوب</p>
<p>اللقوة العسرية تنور لقلوب</p>
<p>الزمان يرجعنا للامجاد و يكتسح لكتوب</p>
<p>&nbsp;</p>
<p>بالنسبة ليا حنا الأغلبية الموصوفة</p>
<p>فأرض الواقع حنا سلاطين و سياد ارض الحرية المعروفة</p>
<p>المجتمع المغربي بكل فئاتو المكشوفة</p>
<p>سايرين طريقنا بلا خوف و بصحوة مألوفة</p>
<p>&nbsp;</p>
<p>الاصل ديالنا ظهر سرو</p>
<p>تمغرابيت فزهرو و عطرو</p>
<p>و مناخ مناسب يبين ظلو</p>
<p>خوي الطريق ، مغربي دايز بجهرو</p>
<p>&nbsp;</p>
<p>غير خليني مني لراسي</p>
<p>ما تعطيني ما نعطيك ، بغيت ننفرد بهواسي</p>
<p>كولها فبلاصتو و بلاصت لكل واحد ، قياسي</p>
<p>ما بغينا شوهة ، تاريخنا كبير و قلبنا يسير فبلادي</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566585"></a>المتناقضات</h1>
<p>&nbsp;</p>
<p>دقت حرك و تفكرة ظلك</p>
<p>سهرة الليل و قريت نجومك</p>
<p>شفت فيه نهارك</p>
<p>و سرت الطريق بشوارك</p>
<p>&nbsp;</p>
<p>تأملت فيه سرك</p>
<p>تكويت من حر جمارك</p>
<p>و كانت وشمة توريني باب دارك</p>
<p>وبديت نتعلم قرار عبارك</p>
<p>&nbsp;</p>
<p>تعلمت فطريقك الصبر</p>
<p>كولشي دايز غير نظر</p>
<p>لا تتسنا مجهول لا تخاف من لقبر</p>
<p>بني جسور المحبة و شوف بين الشوك الزهر</p>
<p>&nbsp;</p>
<p>تنشوف جلال القدر ، كولشي زين فملك الخالق</p>
<p>تنسيق عظيم و حكمة تجمع بين العابد و السارق</p>
<p>غدا زين ، عطرو ببسمة و كون حنين و لمحبة ما تفارق</p>
<p>شانك عظيم ، و رمش العين يوريني كيف نزيد بالزوارق</p>
<p>&nbsp;</p>
<p>باسم الله فالاول والتالي زيد يا خيي زيد</p>
<p>يالله يا رجال ، رفعو الأشرعة ، ريح ربي تريد ما نريد</p>
<p>زيدو معايا بانلي هاد الطريق فريد</p>
<p>عمرني ما شفتو و بانلي مظلام و فيه سلوك حديد</p>
<p>&nbsp;</p>
<p>عجبني خبثو ، و غرابة شكلو و خوفي يزيد</p>
<p>بديت نتأمل فدقات القلب و نقول سبحان الله الوحيد</p>
<p>نفسي تخوفني ، تبغي ترجعني و نكون فملكي مريض</p>
<p>&nbsp;</p>
<p>بديت ننزع خوفي</p>
<p>و رميت ݣاع حروفي</p>
<p>وطلبت من ربي يوريني</p>
<p>و من روحي لا تخليني</p>
<p>&nbsp;</p>
<p>ووصلنا للبر</p>
<p>و خلينا ورانا لبحر</p>
<p>ولقينا ناس ما يعرفو معنات القبر</p>
<p>وقلت لروحي هذا نهار ينفع فيه الصبر</p>
<p>&nbsp;</p>
<p>وتفكرة كلام سمعتو ، بين الوهم و الحقيقه كدية</p>
<p>و لحت غلالي و ݣاع اللي يشطن بالي ، و ضربتها بجرية</p>
<p>و لقيت راسي قدام عين و عين حداها وحدة حلوة و وحدة فريا</p>
<p>و تأملت فالارض و سماها و بانلي لا فرق فالدنيا</p>
<p>&nbsp;</p>
<p>ودقت من لعيون بزوج و رويت عروقي من الحلو و المالح</p>
<p>و جاني البوم حكيم الغابة يقول لزام تختار وحدة و تبري بيها الجوارح</p>
<p>اللي ختاريتيها ديالك و لا حد يلزمك بيها بالدوام لاشئ صحيح فكلامي لا شي غالط ، انا ماشي عاقل ماشي سارح .</p>
<p>قلتليه يا مولاي البوم ، انا غير دايز ، و عدرني ، نطلب السماحة الا كنت غالط ، سامح يا سيدي سامح</p>
<p>&nbsp;</p>
<p>دور راسو بين هواسو و شاف فعياني</p>
<p>و قالي ، قول آش درتي يستاهل حكامي</p>
<p>فكرة فزلايلي كولها و ما لقيت ما نحكي</p>
<p>قلت ليه نسيت كولشي</p>
<p>&nbsp;</p>
<p>قالي لا شي يستاهل يا مولاي السلطان</p>
<p>هادشي كامل ما يسوى درة إنسان</p>
<p>الوهم قدامك ، شوف واش حداك و شكون تكون</p>
<p><br /><br />***<br /><br /></p>
<h1><a name="_Toc85566586"></a>نوض تبني</h1>
<p>&nbsp;</p>
<p>يا سلام على نسيم الارض العتيدة</p>
<p>آه يا ودي ملي نشوف فيك وريدة</p>
<p>و نحلة زاهية غادية فارحة سعيدة</p>
<p>كانت و مازالت حقيقة وحدة و حيدة</p>
<p>&nbsp;</p>
<p>كلمة عن جمالك يا روح راحتي الفريدة</p>
<p>&nbsp;</p>
<p>كنشوف الاشجار هادئة الوقفة</p>
<p>و الريح الهابة الشديدة</p>
<p>و لهيب النار الحامية</p>
<p>و شموع تبكي دامية</p>
<p>&nbsp;</p>
<p>نعرف الفرق بين و بين</p>
<p>بين كاس هشيش الا طاح يولي كيف الدخان</p>
<p>و بين شموخ الليث ما يخلعوه العديان</p>
<p>وبين واحد ساد عليه البيت يخاف من خوه الانسان</p>
<p>نشوف الزحام فالطرقان</p>
<p>كولها فملكو سخفان</p>
<p>هادا ساهي و هذا زربان</p>
<p>شي كاعي شي فرحان</p>
<p>&nbsp;</p>
<p>يا ودي مال حالنا ولا مهلوك</p>
<p>و اللي نسا باللي نسا يعود يدور على الصكوك</p>
<p>يرجا الشفاعة و اللي ينسيه مابنا وسط الشوك</p>
<p>يقول محاكة الدعوة و راه الحال محكوك</p>
<p>&nbsp;</p>
<p>ياك سرنا وسط شقافي الزاج</p>
<p>ياك قطعنا الصحاري و كانت الدنيا عجاج</p>
<p>ياك عشنا و سط الافاعي و بنينا عرشنا و رفعنا التاج</p>
<p>ياك ملكنا واحد و كولها مير على راسو باللي عندو و اللي محتاج</p>
<p>&nbsp;</p>
<p>ويا خليلي سمع للنضم</p>
<p>يا ونيسي واش راك تفهم</p>
<p>يا سامعني نوض تخدم</p>
<p>وبني سواري قصرك بالصمغ و القلم</p>
<p><br /><br /><br />***<br /><br /></p>
<h1><a name="_Toc85566587"></a>الحكمة</h1>
<p>&nbsp;</p>
<p>الصمت صوت الحكمة</p>
<p>لا تخاف الا ما سمعتي كلمة</p>
<p>سكوت الحباب فقلبي بسمة</p>
<p>و غياب الهضرة ترددات المحبة</p>
<p>&nbsp;</p>
<p>هدوء الجسم ، كمال</p>
<p>الحركة بحلم من الجلال</p>
<p>علو الهمة من الدلال</p>
<p>الاحساس بالرحمة حلال</p>
<p>&nbsp;</p>
<p>يا سلام على ودك</p>
<p>يا اللي غادي وحدك</p>
<p>طريقك منورة بسرك</p>
<p>و حياتك معطرة بزهرك</p>
<p>&nbsp;</p>
<p>افكارك و نظرتك للحياة فريدة</p>
<p>كل الاسباب جات فطريقك ، غتنم فرصتك الوحيدة</p>
<p>قيم الحياة عليك داوية ، ندمج فبلادك و حياتك راوية اللي تلف يشد الارض . بلادك عليك داوية</p>
<p>&nbsp;</p>
<p>ختالف معايا و لا صادقني</p>
<p>لا اله الا الله عليها ، واعدني</p>
<p>المغرب بلاد تخلدني</p>
<p>نمثل راسي ، لا حد يمثلني</p>
<p>&nbsp;</p>
<p>راجل حر فبلادي</p>
<p>فين مشيت معايا و تادي</p>
<p>نبرح فالسوق و النادي</p>
<p>سلامي للحباب , تاجي و عمادي</p>
<p>&nbsp;</p>
<p>بلادنا زليج فاسي</p>
<p>زربية مطرزة ، و طرز رباطي</p>
<p>براد من نقرة ، خلخال و ثمرة و نفار مكناسي</p>
<p>عيساوا ، حمادشة ،احواش و جيلالى, تقيتقة مراكشية و وثرة عبدية و زيد و زيد عمرك تسالي</p>
<p>&nbsp;</p>
<p>ريحة تامغرابيت تجمعنا</p>
<p>فلسفة تمازيغت تنورنا</p>
<p>من الساس للراس تسمعنا</p>
<p>و كلام بلادي يفرحنا</p>
<p><br /><br />***<br /><br /></p>
<h1><a name="_Toc85566588"></a>بلان</h1>
<p>&nbsp;</p>
<p>طرا ليا بلان</p>
<p>فكل مكان</p>
<p>تتمشي تلقا كولشي عيان</p>
<p>الإدارة تتكثر عليك التخمام</p>
<p>&nbsp;</p>
<p>الزحام فالطوبيس و الطرام</p>
<p>المغرب عزيز و لكن شي حوايج تيعصبو الانسان</p>
<p>خاصك معرفة خاصك و خاصك خاصك حزام</p>
<p>خاصك تكون فنان ، خاصك تجبد البزطام</p>
<p>&nbsp;</p>
<p>لا يا خليلي عيد الشوفة</p>
<p>المغرب لوحة مكشوفة</p>
<p>تأمل فيها و فهم ضروفها</p>
<p>و عشق ناسها و نزع خوفها</p>
<p>&nbsp;</p>
<p>واليديك و الناس اللي عزاز عليك</p>
<p>اهم حاجت ، تقدر تجيك</p>
<p>شد فمحبتهم ، عمرها ما تخليك</p>
<p>ناس الطيب ، حبهم عجيب ، يوريك</p>
<p>&nbsp;</p>
<p>تا مالك تخمم</p>
<p>تا مالك تندم</p>
<p>يا تا مالك تݣمݣم</p>
<p>برݣم و انا نفهم</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<p>&nbsp;</p>
<h1><a name="_Toc85566589"></a>سوا سوا</h1>
<p>&nbsp;</p>
<p>طلبت من راسي نلقاك</p>
<p>نسبح و نعاود فسماك</p>
<p>نداكرو و نتفاهمو فهواك</p>
<p>نعيش و نتمتع ببهاك</p>
<p>&nbsp;</p>
<p>وبين رمشة عين</p>
<p>لقيتك قدامي</p>
<p>بين شوق و حنين</p>
<p>ضويتي يامي</p>
<p>و نسيت ظلم السنين</p>
<p>وعدت سارح فحلامي</p>
<p>&nbsp;</p>
<p>كلام كثير لخصاتو ببسمة</p>
<p>كلام كثير حسيتو فنظرة</p>
<p>كلام كثير فالصمت كان</p>
<p>كلام كثير وصلني بلا عنوان</p>
<p>&nbsp;</p>
<p>وخفة من لفراق</p>
<p>تفكرة حر الاشواق</p>
<p>و نحس بيك وسط الأعماق</p>
<p>يا الحبيب لا تفارقني وسط الزقاق</p>
<p>&nbsp;</p>
<p>وطلعات تنهيدة</p>
<p>بين النخلة و الجريدة</p>
<p>و مع شوك الوريدة</p>
<p>وشفت حياتي فجريدة</p>
<p>&nbsp;</p>
<p>وزدت نتقدم</p>
<p>نݣلع شوكي و نهدم</p>
<p>صوار خوفي بلا ما نحشم</p>
<p>بين عروقي نحس بالمحبة تخدم</p>
<p>&nbsp;</p>
<p>جاوبني ، ياك حنا حباب</p>
<p>صححلي ياك بزوج ألفة و صحاب</p>
<p>حنا واحد ، خاوة بلا عتاب</p>
<p>حكايتنا مأرخة فألف كتاب و كتاب</p>
<p>&nbsp;</p>
<p>شوف العصافير وصوت الغدير</p>
<p>صبيب ام ربيع بالماء لكثير</p>
<p>حكايات لجداد و البطل القدير</p>
<p>و هبوب الريح و أمطار الخير</p>
<p>&nbsp;</p>
<p>كلام الروح و طبيب لعلال</p>
<p>احساس الشوق و حكمة السؤال</p>
<p>كاس قهوة و الحديث عن الجمال</p>
<p>ناس القسوة و عشاق الدلال</p>
<p>&nbsp;</p>
<p>ݣالو اللي دار لعقول سوا سوا</p>
<p>ليس لعقله دوا</p>
<p>لكن الروح المهدية جمعات الروا</p>
<p>روا كيران غادية لكل مكان ، يحركها هوا</p>
<p>&nbsp;</p>
<p>توحد لعقول و تجعل المحبة مع المجهول</p>
<p>***<br /><br /><br /><br /></p>
<h1><a name="_Toc85566590"></a>المغاربة</h1>
<p>&nbsp;</p>
<p>كلامكم وصل للقلب</p>
<p>رسالة مدهبة و اللؤلؤ عجب</p>
<p>نحس سلامكم ليا يقرب</p>
<p>و حسيت بالحب فالليل وجب</p>
<p>&nbsp;</p>
<p>عندكم ما تقولو</p>
<p>لخصتو لعجب و حلولو</p>
<p>قولو و زيدو قولو</p>
<p>راه الحب طلق شعورو</p>
<p>&nbsp;</p>
<p>السوايع معاكم ثواني</p>
<p>بغيتها تزيد ، يمكن انا اناني</p>
<p>الحب فطريقكم شكل ثاني</p>
<p>و المودة ثابتة و الصواب حياني</p>
<p>&nbsp;</p>
<p>راه المحبة ثابتة و الصواب يكون</p>
<p>العشق يداوي جرح الجفون</p>
<p>سلام يحيي النفوس و ينزع الجنون</p>
<p>يحيد لغلال و يخفف ثقال الظنون</p>
<p>&nbsp;</p>
<p>صداقتكم كنز باللويز مطرز</p>
<p>خاوة خوت و الهيام برز</p>
<p>حبكم شديتو فقلبي محرز</p>
<p>السم معاكم قبلتو و على حرو نطنز</p>
<p>&nbsp;</p>
<p>كلامنا زربية منسوجة بروية</p>
<p>زواقة اطلسية و الحنة مهدية</p>
<p>بأيادي مغربية والحكمة مروية</p>
<p>فالليالي المنسية حروفكم مزية</p>
<p><br /><br />***</p>
<h1><a name="_Toc85566591"></a>الجرح</h1>
<p>&nbsp;</p>
<p>خليتي فقلبي جرح عميق</p>
<p>وللفراق ما قدرة نتيق</p>
<p>نبكي الدموع السايلة بلا منعيق</p>
<p>عمرت بحور لفراقك و الدموع حريق</p>
<p>&nbsp;</p>
<p>انا ليك مشتاق ، توحشتك</p>
<p>ما زال نفكر فيك ، و بهواك عرفتك</p>
<p>زعما مازال نتلاقاو شي نهار و نعنقك</p>
<p>خليتي فيا نخست عميقة و ترددات هضرتك</p>
<p>&nbsp;</p>
<p>كلامك تاج فوق راسي</p>
<p>الله يسبل عليك الرضا بين فياقي و نعاسي</p>
<p>عبايتي و فراشي و ساسي و جات قياسي</p>
<p>يا لحبيب نحس بيك قريب وسط هواسي</p>
<p>&nbsp;</p>
<p>نوض خدم قرا و حلم</p>
<p>زيد فهم عمرك تندم</p>
<p>كلام نقشتو بين اللوح و لقلم</p>
<p>و حكمتك بين لعروق و لعضم</p>
<p>&nbsp;</p>
<p>حفرنا لبيار بحبيلة و فاس</p>
<p>خلينا ليك اليد ، غير ݣلس و بقا عساس</p>
<p>خدمنا طريقنا و جبناها قياس</p>
<p>و شربنا الحكمة من العنبوب ، سمحنا ليك فالكاس</p>
<p>&nbsp;</p>
<p>كلام الروح دوا لكل لجروح</p>
<p>ديما معاك ، سمعها و للمعنى ما تلوح</p>
<p>سرنا الطريق بين آزروا و عين لوح</p>
<p>و شفنا تما جلال القدر و جمال الروح</p>
<p>&nbsp;</p>
<p>يا خليل الدوام</p>
<p>يا عشير ليام</p>
<p>يا الكامل بالتمام</p>
<p>حبي ليك لزام</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<p>&nbsp;</p>
<h1><a name="_Toc85566592"></a>خربوش دوا لوحوش</h1>
<p>&nbsp;</p>
<p>الفار و سط الدار</p>
<p>سمك امك يا لغدار</p>
<p>فينما مشيت نلقاك كيف منشار</p>
<p>ما خليتي حوايج ما خليتي الزرع ، ضربتي قنطار</p>
<p>&nbsp;</p>
<p>السواقة تجمعو و خربوش بدا</p>
<p>جا وجاب ، كاين الدوا</p>
<p>دوا الناموس كاين افلا</p>
<p>دوا البرغوت كاين مرحبا و سهلا</p>
<p>&nbsp;</p>
<p>ها لما بارد ها لبرود ها لعوين</p>
<p>بارد و زوين</p>
<p>ما من لعين دوقو حنين</p>
<p>شرب و عاود الا عشرين</p>
<p>&nbsp;</p>
<p>قهوة ݣوار مولات لعيون لكبار</p>
<p>شاربة و ناغمة ، تخرجك من الدار</p>
<p>شرب و عاود و دق المسمار</p>
<p>ميتاين و ستين رابعة و بالشوار</p>
<p>&nbsp;</p>
<p>بلا تامارا بلا لعداب بلا لحريق</p>
<p>تامرة اوريلي لعداب اوريلي لحريق اوريلي</p>
<p>غير صبرو . كولشي غادي يتسربا الكمون كاين و الميزان غادي</p>
<p>شفت و حرت فجمال بلادي</p>
<p>&nbsp;</p>
<p>الفار الغدار كلا وشبع و لرزقي هوا</p>
<p>و درتليه فالغار دوا عبار وسط الشوا</p>
<p>ما نفع فيه والو و تسنيت سيمانة اخرا</p>
<p>و رجعت للسوق نقلب على دوا</p>
<p><br /><br />***<br /><br /></p>
<p>&nbsp;</p>
<h1><a name="_Toc85566593"></a>كانت دايزة</h1>
<p>&nbsp;</p>
<p>يا روحي ، بانتني العين من تحت ليزار</p>
<p>شفت الخلخال و سلبوني لشفار</p>
<p>تضوي لمجال و تعطري الدار</p>
<p>تتكلمي بكلام و الزين يحير لنظار</p>
<p>&nbsp;</p>
<p>تعطلة عليك داك النهار</p>
<p>كنت محتار فآش نختار</p>
<p>و انا ختاريتك و ما عندي اسرار</p>
<p>عمري ، انتي الساس و القرار</p>
<p>&nbsp;</p>
<p>آه عليه نهار ، يوم لقيتك</p>
<p>كنت فباب الدار و شفتك هويتك</p>
<p>تعالي بالشوار و يا عمري حبيتك</p>
<p>خليهم يقولو و يعيدو انا بغيتك</p>
<p>&nbsp;</p>
<p>واقفة على الصح</p>
<p>بعدك صعيب يقصح</p>
<p>حبك كلام يوضح</p>
<p>سرار لهيام و ينصح</p>
<p>&nbsp;</p>
<p>ينصح ݣاع العشاق</p>
<p>باش يتشبتو بالاشواق</p>
<p>خدودك اصل الترياق</p>
<p>و ريحك من الجنة متساق</p>
<p>&nbsp;</p>
<p>يا روح يا روح ، يا روح الروح</p>
<p>يا اللي فرحتيني وجعلتي قلبي مشروح</p>
<p>انا هويتك و بودك بغيتك ما تروح</p>
<p>لعار واش عمرني خليتك تنوح</p>
<p>&nbsp;</p>
<p>سألت العيون عن سر الجفون</p>
<p>جاوبوني العيون يا حب خلي الظنون</p>
<p>قالولي كلامك جنون</p>
<p>هي أنت و نت هي و الود بينكم قانون</p>
<p>&nbsp;</p>
<p>يا حب أجي حدايا</p>
<p>سمعني و دوي معايا</p>
<p>خلينا من هاديك و هدايا</p>
<p>و سمع معايا كلام الروح، دوايا</p>
<p><br /><br />***</p>
<h1><a name="_Toc85566594"></a>شكون نتا</h1>
<p>&nbsp;</p>
<p>اللي باعونا فسوق النخاسة</p>
<p>واللي بززو علينا كلام غريب و كثرو الضواسة</p>
<p>واللي فرقو بيناتنا و رضونا جوج ، و علمونا الهلوسة</p>
<p>و اللي لاحونا فالتوش بسومة قروش ، غشاشة</p>
<p>&nbsp;</p>
<p>هوما ماشي غوال هوما هدية</p>
<p>لا تتغبن حياتك مزية</p>
<p>انت قنطار لويز و مليون حروف مروية</p>
<p>تسوا الياقوت و الدهب و كنوز الدنيا</p>
<p>&nbsp;</p>
<p>العشق حالة وجودية</p>
<p>ورود فسوق الانسانية</p>
<p>ما تآدي حد حاطها بين عينيا</p>
<p>أقل ما يمكن الواحد يدير فهاد الدنيا</p>
<p>&nbsp;</p>
<p>عيش الحب و زيد فالكلام</p>
<p>ساعد المجتمع و ستمتع بليام</p>
<p>ضحك لناس و لا تعاديهم ، زيد للقدام</p>
<p>الانسانية هي نفيد خوتي بضحكة و كلمة هيام</p>
<p>&nbsp;</p>
<p>نتعامل بلطف و نهاركم مبروك</p>
<p>سمع لميطال و لا سمع الروك</p>
<p>ما يبان لي فرق حضورك مبروك</p>
<p>نبغيك و نموت عليك راك وسط لعروق</p>
<p>&nbsp;</p>
<p>تجربة و قعات ليا</p>
<p>كنت غادي للوالدية</p>
<p>لقينا حادثة فالطريق المنسية</p>
<p>وقفنا و نزلنا وو قفات مرة حورية</p>
<p>كانت طبيبة عريفة عفيفة</p>
<p>و دارت شغلها و نقدات نفس مروية</p>
<p><br /><br />***</p>
<p>&nbsp;</p>
<h1><a name="_Toc85566595"></a>ما يحكم عليك ظالم</h1>
<p>&nbsp;</p>
<p>يا حبيبي ما يحكم عليك ظالم</p>
<p>تحية طيبة ليك يا لحبيب الهائم</p>
<p>سامر معاك هاد الليل ، بغيتك سالم</p>
<p>قلبك طيب جميل وردة تضوي العالم</p>
<p>&nbsp;</p>
<p>نجردو المحبة اللي تجمعنا</p>
<p>و نفرقو المودة اللي تخلدنا</p>
<p>و نعيدو الزمان لا يغضرنا</p>
<p>تحية من هنا ليك نبعثها</p>
<p>&nbsp;</p>
<p>ليماجابتو محبة ما تجيبو حزارة</p>
<p>انا نعشق الانسان ونبغيه بحرارة</p>
<p>يا لخليل ما عمرك تكون فعيني غابة</p>
<p>حنا واحد فملك الله و طريقنا وحيدة</p>
<p>&nbsp;</p>
<p>الطريق وحدة منو ليه</p>
<p>وحنى عايشين غير بيه</p>
<p>الماضي و اللي جاي يتحكم فيه</p>
<p>و نعيش اللحظة دابة باللي ليه وعليه</p>
<p>&nbsp;</p>
<p>لمحبة دايمة و الصواب يكون</p>
<p>الانسانية تجمعنا فهاد الكون</p>
<p>الشمس ولا الغربال ولا كلام الملحون</p>
<p>فتح قلبك و سمع روحك لا تكون مسجون</p>
<p>&nbsp;</p>
<p>شكون سبق واش البيضة و لا الدجاجة</p>
<p>بركانا غلال راه الموضوع يسجن الدهون بالعجاجة</p>
<p>بلا ماندخلو فجدال خليونا فالسعادة</p>
<p>هاد اللحظة بالجلالة تكون فالرقص و لا بالعبادة</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566596"></a>محجوبة</h1>
<p>&nbsp;</p>
<p>مرحبا باللي جا و جاب</p>
<p>خالتي محجوبة تتدق الباب</p>
<p>ما بقيناش صغار اخالتي محجوبة حنا خاواة و حباب</p>
<p>ماشي ݣفة متقوبة حنا سوارة الباب</p>
<p>&nbsp;</p>
<p>نوعية الناس اللي معاك</p>
<p>مصنوعين من عند الله ، وصية فجواك</p>
<p>و كلها و عقلاه كيف ݣال الجبلي ، شوف تماك</p>
<p>صاحبي و حشومة نخليك ، هناك</p>
<p>&nbsp;</p>
<p>كبرونا بشي حوايج تتأدا بيهم</p>
<p>تتندم عاد تتبدا تفهم فيهم</p>
<p>يكدب عليك لكداب ، راك تقدر تمحيهم</p>
<p>دير يدك فجيبك و لا خليها ، حبابك ما تخليهم</p>
<p>&nbsp;</p>
<p>معاشرين ، و الصواب لزام عليك</p>
<p>ماشي عيب الى تعارضنا ، نقبل و لا نخليك</p>
<p>خوات حباب ، فالخدمة ولا راس الدرب نجيك</p>
<p>هذا صادق ، هذا مغرور هذا سبسي هذا بانضي .. الخ الصحاب كتاب محبوك</p>
<p>&nbsp;</p>
<p>تتلاقا مع عقليات تتزيد تتطور معاها</p>
<p>ماشي لابدا تعطيك سماها</p>
<p>المهم التوازن فحياتك و لالة محجوبة تتشاور معاها</p>
<p>نضحكو و نلعبو كلام موزون نحبكو و الحكمة نرجاها</p>
<p>&nbsp;</p>
<p>طريق البهالة لا تمشيها</p>
<p>طريق الحب سير فيها</p>
<p>جيب افم وݣول ما نبغيها</p>
<p>قرأ مزيان ولا تخسر الهضرة تربب و تريب باباها</p>
<p>&nbsp;</p>
<p>هضرة نقية ، تمغرابيت طبع مصواب</p>
<p>تخسار الهضرة جا دخيل من تحت الباب</p>
<p>طبخوه فكوزينة الخبت صاغوه بلا حساب</p>
<p>لا نتلاقاو يا خليلي ، جوج خطوط متوازيين فكتاب</p>
<p>&nbsp;</p>
<p>***<br /><br /></p>
<h1><a name="_Toc85566597"></a>كورونا</h1>
<p>&nbsp;</p>
<p>سد حل ، هبط الريدو و رݣد</p>
<p>كمم حبس ، عنداك لا تمرض</p>
<p>شحال بيكم ، تعاديكم راني نجرد</p>
<p>الصقر يدور ، عدو مجهول غادي نعرض</p>
<p>&nbsp;</p>
<p>كمم حبس حدك تم</p>
<p>بقا و جلس لا تندم</p>
<p>الاقتصاد نعس بلا ما تخمم</p>
<p>نديرو لهوا و نجيبو الدوا ، بلا ما تخدم</p>
<p>&nbsp;</p>
<p>البنك الدولي راجل معقول</p>
<p>يدور و يجول بنادم مسؤول</p>
<p>و الفلوكة حبسات و زيت غلات ، ما عندك ما تقول</p>
<p>الشينوا هبلات . كولشي تكرفص ، ما قدر يݣلس ، ولا مهبول</p>
<p>&nbsp;</p>
<p>خرجت نجول</p>
<p>بغيت الحلول</p>
<p>حتى شي محلول</p>
<p>لقيت جلل مقبول</p>
<p>&nbsp;</p>
<p>و دازت ليام ، و نسينا لحلام</p>
<p>بغينا نزيدو لقدام و نحيدو لغيام</p>
<p>وصمنا رمضان ، و سد حل بلا تخمام</p>
<p>قهوة سريعة ففنجان ، التمنية سدو لمكان</p>
<p>&nbsp;</p>
<p>و عاجل ، حلو لبواب</p>
<p>و عاجل ، سدو لبواب</p>
<p>و عاااجل ، نساو لحباب</p>
<p>و عاجل ، كولشي مكتاب</p>
<p>&nbsp;</p>
<p>عنداك تنعس بكري ، هادي وصية</p>
<p>ويجي عاجل تكون ناعس ، ما تسمع لبرية</p>
<p>يصبح صباح تلقا عجيل جديد ، فوق المصرية</p>
<p>و تصبح نادم من الصباح حتى للعشية</p>
<p>&nbsp;</p>
<p><br />***<br /><br /></p>
<h1><a name="_Toc85566598"></a>تعالى معايا حدايا بزوج</h1>
<p>&nbsp;</p>
<p>أجي جول قول حاجة</p>
<p>معاية دور باش اتفاجة</p>
<p>عشيري مول هاد لفراجة</p>
<p>نسمع طول لهول تواشة</p>
<p>&nbsp;</p>
<p>محتاج نعيش بلا حاجة</p>
<p>نبني قصور روحي اتفاجة</p>
<p>نسيرو بحور نطلعو لفراجة</p>
<p>هاد لكلام كولو تواشة</p>
<p>&nbsp;</p>
<p>تعالى معايا حدايا بزوج</p>
<p>أجي هنايا طريقنا عروج</p>
<p>قرب فسمايا دوانا نضوج</p>
<p>ركب خيلنا خيالنا سروج</p>
<p>&nbsp;</p>
<p>صاحبي علاش باش لخروج</p>
<p>تبيع قداش فاش تروج</p>
<p>ماعندي حتاش يتعاش لموج</p>
<p>كلامي ليك فراش بروج</p>
<p>&nbsp;</p>
<p>سمع صوتك قوتك لداخل</p>
<p>رفع صوتك ودنك تتفاعل</p>
<p>جيب خوتك عرشك كامل</p>
<p>حجب خوفك امرك دلال</p>
<p>&nbsp;</p>
<p>عادي هادي ماهي حكمة</p>
<p>ساهي غادي امري بكلمة</p>
<p>داوي ناوي طريقي تروة</p>
<p>شادي راضي زاهي ببسمة</p>
<p>&nbsp;</p>
<p>أجي شوف حروف تتلاقا</p>
<p>كلام موصوف عطوف بدا</p>
<p>ميزان صروف مألوف وطا</p>
<p>عدل مكشوف للخوف نسا</p>
<p><br /><br />***<br /><br /></p>
<h1><a name="_Toc85566599"></a>سبب سواد العين</h1>
<p>&nbsp;</p>
<p>سرت الطريق ابحث عن سبب سواد العين</p>
<p>حرة فالرموش و أمواج الشعر الزين</p>
<p>دوبوني الخدود و الكلمة بصوة حنين</p>
<p>يا هلا يا مرحبا بك يا عطر من جنان ، نشوفك هالحين</p>
<p>&nbsp;</p>
<p>استأدنت من ظلك</p>
<p>و طلبت الكلمة من سرك</p>
<p>و تكلمت في طلبي مع قلبك</p>
<p>و جاني الجواب من روحك</p>
<p>&nbsp;</p>
<p>أسلم عليك و أسأل عنك</p>
<p>طيب إنشاء الله آه على ودك</p>
<p>الحب ، حاء تتكلم عن حسنك</p>
<p>و باء ، من نور بدرك</p>
<p>&nbsp;</p>
<p>حر الشوك لا يزعجني ما دمت أمامك</p>
<p>و الخوف ، حب ما دمت لزامك</p>
<p>خليلي و الشوق من صدى ايامك</p>
<p>موسيقى جميلة من ترددات احلامك</p>
<p>&nbsp;</p>
<p>حبني او خوفني هدا لا يزعجني</p>
<p>انت المنى و طريقك ينورني</p>
<p>نجلس جنبك نحبك تحاورني</p>
<p>لو ظلمتك ننتظر منك تسامحني</p>
<p>&nbsp;</p>
<p>فكل لحظة نفكر فيك</p>
<p>يدهب الحزن و لا نريد نخليك</p>
<p>شوقي و ورود تسير مني ليك</p>
<p>تحكي قصص من لعروق و كلامي فقط ليك</p>
<p>&nbsp;</p>
<p>في كل المواقف ، يزيد إحترامي</p>
<p>في كل الظروف نحبك من أعماقي</p>
<p>في النهار الواضح و الكسوف نشوفك واضح أمامي</p>
<p>نحس بيك في خاطري و وسط أحلامي</p>
<p>&nbsp;</p>
<p>من ناحية تجربة إنتي أجمل أيامي</p>
<p>معك الجو أحلى و الحياة منورة يا غرامي</p>
<p>آه يا هيامي ، أحبك و الأمل يوم ، فيه تلقاني</p>
<p>أحكيلك و أعيد ، ألخص و أزيد فكلامي</p>
<p><br />***<br /><br /></p>
<h1><a name="_Toc85566600"></a>مرحبا</h1>
<p>&nbsp;</p>
<p>مرحبا بالاهات و الألم قريبها</p>
<p>علمني نصبر على الجلل و المودة نعيدها</p>
<p>راني راني .. فرحت الحياة عشقتها و بغيتها</p>
<p>نور عنيا ، هيا حبيبتي و انا حبيبها</p>
<p>&nbsp;</p>
<p>نشوف عينيا كيفاش توري ليا جمال مليكها</p>
<p>الكون فجوج نقاط ، نشوف القريب من غريبها</p>
<p>يا لحبيب عييت و بغيت نزيد ، نتا طبيبها</p>
<p>فقدة المتعة و نسيت سباب لشواق فكل مسئالة نصيبها</p>
<p>&nbsp;</p>
<p>العادة شوكة فحلق العشاق</p>
<p>تبغي تطفي ليهم شعلة الاعماق</p>
<p>واللي خلقهم هو وحدو يملك قرار الاشواق</p>
<p>يا حبيبي لا تخاف من شوكها راه مشتاق</p>
<p>&nbsp;</p>
<p>بغيت نقول و نزيد نقول</p>
<p>لا من يحاسبني ، انا مسؤول</p>
<p>سيد على راسي و نداوي سباب هواسي ونجول</p>
<p>الألم طير نعاسي و نقوليه زيد يا ألم قول اللي بغيت تقول</p>
<p>&nbsp;</p>
<p>انت تطالبني بالحضور</p>
<p>بغيتي تهرس بيناتنا داك الصور</p>
<p>تبغيني نعيش اللحظة لا نكون هايم مجهول</p>
<p>بغيتي تفكرني شكون نكون يا ألم مرحبا بيك انت مقبول</p>
<p>&nbsp;</p>
<p>نعيشك بكل ما ليك</p>
<p>نوالفك و نزيد نبغيك</p>
<p>نندامجو توريني و نوريك</p>
<p>راني معاك و نفكر فيك</p>
<p>&nbsp;</p>
<p>الحزن اللي زرعتيه فيا</p>
<p>حسيتو و شديتو بيديا</p>
<p>شفتو و قربت ليه بعنيا</p>
<p>و مشيت ليه هايم برجليا</p>
<p>&nbsp;</p>
<p>مرحبا باللي جا</p>
<p>و مرحبا باللي غاب</p>
<p>مرحبا بݣاع لحباب</p>
<p>وݣاع اللي دق الباب</p>
<p><br /><br />***</p>
<p>&nbsp;</p>
<h1><a name="_Toc85566601"></a>الحب لكل البشرية</h1>
<p>&nbsp;</p>
<p>الحب لكل البشرية</p>
<p>السلام و الوئام يا نور عينية</p>
<p>الهيام جامعنا و السعد ليا</p>
<p>ضويو الطرقان و لبلاد المنسية</p>
<p>&nbsp;</p>
<p>انتا انا ، كون مسلم ولا بودي</p>
<p>كون يهودي و لا لاديني</p>
<p>كون ملحد و لا قرآني</p>
<p>و زيد و زيد عمرك تسالي</p>
<p>&nbsp;</p>
<p>كون اللي بيتي نبغيك تخاويني</p>
<p>&nbsp;</p>
<p>لا نتحاربو عافاك</p>
<p>نزيدو نتعارفو بركاك</p>
<p>لا نختالفو نترجاك</p>
<p>خلي ديني ليا و دينك ليك ، راني نهواك</p>
<p>&nbsp;</p>
<p>نحبك و ما ناوي نعاديك</p>
<p>هاك يدي ديرها بين يديك</p>
<p>شوف و سمع قلبي ينبض غير بيك</p>
<p>لا تشك فحبي راني نبغيك</p>
<p>&nbsp;</p>
<p>حنا خوت بلا شكوك</p>
<p>حنا واحد ، كلنا ملوك</p>
<p>اللي ضراتني ضراتك</p>
<p>أنقي طريقك من الشوك فموتك و حياتك</p>
<p>&nbsp;</p>
<p>انتا اللي ليا</p>
<p>ضوي و نور عنيا</p>
<p>يا خيي سول فيا</p>
<p>حنى إخوة ، تجمعنا البشرية</p>
<p>&nbsp;</p>
<p>ما بيناتنا حساب</p>
<p>حنا ألفة و حباب</p>
<p>خلي عليك داك لكتاب</p>
<p>وزيد دق و دفع الباب</p>
<p>&nbsp;</p>
<p>تلقاني مساينك</p>
<p>نفكر فيك و نعاينك</p>
<p>بين يديك و حبي دوا علايلك</p>
<p>سوارتي ليك و قلبي حازن على محاينك</p>
<p>&nbsp;</p>
<p>يا خويا فالبشرية</p>
<p>الدار كلها ليك بالسطوح و المصرية</p>
<p>ويلا ما قدرتيش انا نجيك غير بين ليا</p>
<p>سلامي ليك من صباح حتى للعشية</p>
<p>&nbsp;</p>
<p>نترجاك يا خليلي ، لا تحكم عليا</p>
<p>خلي عليك الضنون ، كون محايد ملي تفكر فيا</p>
<p>حنى ماشي حاكم و محكوم ، فكر و رد بشويا</p>
<p>حنا واحد ، ماشي ثلاثة ولا زوج ولا مليار ، روحنا مهديا</p>
<p>&nbsp;</p>
<p>علاقتنا ماشي بيع و شرا</p>
<p>اللي جامعنا أكبر، محبة و هوا</p>
<p>حبنا فات لعقل ، راه مكنوني دوا</p>
<p>و أصلنا شجرة ، قطوفها ثمر ، منو قلبي روا</p>
<p>***</p>
<p>&nbsp;</p>
<p>&nbsp;</p>
<h1><a name="_Toc85566602"></a>المودة دايمة و الصواب يكون</h1>
<p>&nbsp;</p>
<p>أمور كانت و رجعت</p>
<p>حب بيناتنا دائم و المودة ولات</p>
<p>نبغيك يا عمري الهائم ، و ما تفرقنا لا جيوش لا قواة</p>
<p>متيقن باللي لزام نتجمعو قريب و تولي لحياة</p>
<p>&nbsp;</p>
<p>بقا فيا نهار لفراق</p>
<p>خليتيني تايه مشتاق</p>
<p>واعديني عمرك تعيديها ، هذا حماق</p>
<p>متمسك بيك مانخليك ، نبغيك من الاعماق</p>
<p>&nbsp;</p>
<p>ما نتخلا عليك</p>
<p>ما نحاديك بشر ما نآديك</p>
<p>نعيش معاك بسلام و نوريك</p>
<p>نعنقك بشوق و نتونس بيك</p>
<p>&nbsp;</p>
<p>نندامجو نوليو جسم واحد</p>
<p>يلقاونا بلسان واحد و انا بيك ساعد</p>
<p>نتكلمو و نسهرو الليل و ندوبو الجليد الجامد</p>
<p>نرحب بيك، ما نقول غريب، نتقرب منك،ننزغ غلال لحديد</p>
<p>&nbsp;</p>
<p>ننساجمو ، نسيج واحد خيوطو حرير شديد</p>
<p>يهودي ، مسلم و لا غيرو بلاد واحد عتيد</p>
<p>ثراث فعمرو سنين قدام ، حارو الناس فالتحديد</p>
<p>جامعنا ملك واحد و ربنا قريب حليم شديد</p>
<p>&nbsp;</p>
<p>كنزنا ثقافي ، معرفي تصيبو فبلادي</p>
<p>أمورنا طيبة ، و لحلول موجودا ، لمودة تنادي</p>
<p>نعمرو كاس أتاي ، إنسان و إنسان ، آجي نتلاقاو عندي</p>
<p>المفتاح بين يدينا ، نتفاعلو الحب يجي لينا ، يا ودي</p>
<p>&nbsp;</p>
<p>المغرب عندو طول البال</p>
<p>تنستعملو لعقل</p>
<p>&nbsp;و دراع للي ماعندو عقل</p>
<p>&nbsp;طرف هبال</p>
<p>&nbsp;</p>
<p>ما نتحركو بجعل و بغباء</p>
<p>نتحركو بحكمة و بعطاء</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566603"></a>السلام</h1>
<p>&nbsp;</p>
<p>ليوم نهار جميل</p>
<p>هاد اللحظة و انا معاك يا لخليل</p>
<p>كيفما كانت الحال</p>
<p>شوقي ليك دليل</p>
<p>&nbsp;</p>
<p>غدا ماشي شغلي فيه</p>
<p>انا دابة نسيت التيه</p>
<p>و جالس بين يديك و حبي نوريه</p>
<p>كيفما جا الزمان راني نبغيه</p>
<p>&nbsp;</p>
<p>لا تفقد الامل القوة بين يديك</p>
<p>زيد سير فالعمل الحكمة لزام تجيك</p>
<p>&nbsp;</p>
<p>الشر غير موجود بدون جدل ، الحب مزروع فطريقك</p>
<p>شد نسمة العشق بدون خجل ، الود ورود نصيبك</p>
<p>&nbsp;</p>
<p>حفز راسك يا لعشيق</p>
<p>نسا هواسك بغيتك تفيق</p>
<p>&nbsp;</p>
<p>اي حاجة فالحياة قيسها بالمنطق</p>
<p>اللي صعابة عليك روحك تيق</p>
<p>&nbsp;</p>
<p>يا ربي</p>
<p>نتا عارف اللي فقلبي</p>
<p>سرك فروحي مخبي</p>
<p>ونفسي ليك تشتاق</p>
<p>&nbsp;</p>
<p>يا ربي</p>
<p>يا لعالم لسرار</p>
<p>يا من هو غفار</p>
<p>ساسي و أصل القرار</p>
<p>&nbsp;</p>
<p>كنبغي ملي تونسني</p>
<p>تنبغي ملي تفكرني</p>
<p>سعدي ملي تفيقتي</p>
<p>&nbsp;</p>
<p>كل الحب ليك و السلام</p>
<p>&nbsp;</p>
<p>يا الله و يا لواحد يا ربي</p>
<p>كلامي ليك يمشي و يجي</p>
<p>حبي ليك ماهو خافي</p>
<p>وعشقي ليك لقلبي يدفي</p>
<p>&nbsp;</p>
<p>قولها يا لحبيب قولها</p>
<p>لا تخاف من المخاوف كلها</p>
<p>لا تقاوم المحبة و شوفها</p>
<p>فكل حركة و سكون حولها</p>
<p>&nbsp;</p>
<p>لا تخبي ، لا تخلي فقلبك</p>
<p>لا تخبي ، لا تشد فراسك</p>
<p>لا تخبي ، لوح هواسك</p>
<p>لا تخبي ، انت سيد راسك</p>
<p>&nbsp;</p>
<p>يا بلادي العزيزة الغالية</p>
<p>يا كلام الروح الصافية</p>
<p>يا عشق و سرار خافية</p>
<p>يا نجوم و سحاب وافية</p>
<p>&nbsp;</p>
<p>زيدو قربو مني</p>
<p>قلبي ليكم يغني</p>
<p>لوحي ليكم يزمم</p>
<p>عقلي فودكم يخمم</p>
<p>&nbsp;</p>
<p>نعاود نقولها</p>
<p>لا تفقد الامل فضروفها</p>
<p>زيد لقدام و الإمكانية شوفها</p>
<p>بدع و نتج و حيد عليك خوفها</p>
<p>&nbsp;</p>
<p>ماشي لخاطري نبغيك</p>
<p>نمشي بيك و نديك</p>
<p>نفرش ليك و نتاويك</p>
<p>نقولك و عيوبي نوريك</p>
<p>&nbsp;</p>
<p>و السلام</p>
<p><br /><br /><br />***<br /><br /></p>
<h1><a name="_Toc85566604"></a>تفكر كيفاش كنتي</h1>
<p>&nbsp;</p>
<p>كنت فالدنيا خاضع ما شي عارف</p>
<p>اللي جات تبكيني و نحني لكل ريح عاصف</p>
<p>الراعي يوجهني ، كنت خروف تالف</p>
<p>مانفكر فالحالة و لا صهض الحضيرة ، لا قلت الحيلة و لا كنت شايف</p>
<p>&nbsp;</p>
<p>زدة شويا وليت في الحياة خائف</p>
<p>من المجهول عايف</p>
<p>و نحس راسي مظلوم و نقول عارف</p>
<p>نحارب الكل و حتى واحد ونقول شايف</p>
<p>&nbsp;</p>
<p>سرت دروب الحياة عيني مغمضين</p>
<p>وكنت نحس راسي يدي مكتفين</p>
<p>رجلي عياو ونقول قريب يوليو مولفين</p>
<p>راسي عمر بالتيه و الحنين</p>
<p>&nbsp;</p>
<p>و كبراة فراسي و نسيت ناسي</p>
<p>زدت هواسي و حتا شي ما جا قياسي</p>
<p>و ثرت على كولشي و بغيت نزيد نمشي</p>
<p>كرهة و بنيت نعشي و كلامي ولا راشي</p>
<p>&nbsp;</p>
<p>و وصلني الراعي للݣرنت</p>
<p>كيف هاد الخروف يبغي علينا يتمنا</p>
<p>لزام نزعولو الصوف و منو العالم يتهنا</p>
<p>انتا مكتاب عليك لخضوع صدعتينا بالمحنا</p>
<p>&nbsp;</p>
<p>وظلام الحال عليا</p>
<p>كنت وحدي فطريقي</p>
<p>البرد هلك رجليا</p>
<p>و ماصبت ونيس ، رفيقي</p>
<p>&nbsp;</p>
<p>وناديت بكل ما ليا</p>
<p>شكون يسمع ليا</p>
<p>يا رب العلي نتا اللي بقيتي</p>
<p>كولشي مشا عليا و صبتك موجود فكل طريقي</p>
<p>&nbsp;</p>
<p>تفاجات الدنيا قدامي</p>
<p>وعدت سعيد فيامي</p>
<p>ولقيت الحكمة بين كتافي</p>
<p>و عشقت كلام ناسي</p>
<p>&nbsp;</p>
<p>مازال غادي فطريق العشق</p>
<p>كولشي باقي بحلم و رفق</p>
<p>صفا الروح و كلامها رزق</p>
<p>حبها وسط لعروق و وجودها صدق</p>
<p>&nbsp;</p>
<p>مازال تزيان ليام</p>
<p>يا لحبيب شد يديا</p>
<p>مازال نحققو لحلام</p>
<p>يا لعشيق انت اللي ليا</p>
<p><br /><br />***<br /><br /></p>
<h1><a name="_Toc85566605"></a>الحبيبة</h1>
<p>&nbsp;</p>
<p>الحبيبة لالة مولاتي</p>
<p>نبغيها و قلبها كبير عمر حياتي</p>
<p>عشقي ليك تعاويدو طويل يا داتي</p>
<p>و انا ليك من نهاري الاول و نهار مماتي</p>
<p>&nbsp;</p>
<p>زيدي لقدام يا امي و ختي و صديقتي</p>
<p>ݣفة مليانة بالغرام و اللي درتيه يواتي</p>
<p>عطفك هيام و كلامك ليا مرايتي</p>
<p>بين لݣلاس و لقيام كلامي ليك بوراقي و دوايتي</p>
<p>&nbsp;</p>
<p>حبك لزام ، واللي ماعندو بنات ماعرفوه باش مات</p>
<p>لبنات حنانات ، كولشي بالتاويل و لعقل عصارة و تراث</p>
<p>قليل اللي يفهمك و صعيب باش نعطيك حقك يا الغالية</p>
<p>الارض تدور عليك و فكل مسألة انتي الأولى و التالية</p>
<p>&nbsp;</p>
<p>حرت فأمرك ، نبغيك إمرأة حرة تزهي&nbsp; الزمان</p>
<p>كلك حنان ، تعجبني قوتك فالكلام فكل حركة و مكان</p>
<p>شغلتي الحياة و سعدتيني ، خرجتيني من الضنون</p>
<p>بيك الأمة تنهض وبيك بلادنا تخلد، هذا قانون</p>
<p>&nbsp;</p>
<p>تكوني قارية و لا ما قارياش</p>
<p>بني حياتك طوبة طوبة لا تݣولي علاش</p>
<p>كولشي بين يدك و اللي بغيتيه يجيك ، كيفاش ؟</p>
<p>حيدي الحݣرة و خلي عليك القهرة و لا بلاش</p>
<p>&nbsp;</p>
<p>يا زهرة الصخور النادرة</p>
<p>يا عطر الورود الغالية</p>
<p>يا قصر فالجبال العالية</p>
<p>يا شجرة او عنب فاخر من دالية</p>
<p>&nbsp;</p>
<p>انت وحدك ، لا شي يحدك</p>
<p>انت الكل ، لا حيط يردك</p>
<p>انت الكمال لا شي قدك</p>
<p>انت الجمال ، و يا سلام على ودك</p>
<p>&nbsp;</p>
<p>&nbsp;</p>
<p>***</p>
<h1><a name="_Toc85566606"></a>انت الحب كلو</h1>
<p>&nbsp;</p>
<p>انت الحب كلو</p>
<p>معناه بين شجرو و ظلو</p>
<p>باب العشق حلو</p>
<p>كمل كلامك الناس كثارو ولا قلو</p>
<p>&nbsp;</p>
<p>ما كاين ما حسن منك</p>
<p>طريقك زينة مبنية عليك</p>
<p>نظرتك خاصة بيك</p>
<p>واللي قالوه ما يديلك ما يعطيك</p>
<p>&nbsp;</p>
<p>عيد الكرة ، بيدك تسلم الجرة</p>
<p>سمع و لا نكر الهضرة</p>
<p>تاجك فوق راسك ، كون درويش ولا تطلب الشهرة</p>
<p>يا لحبيب ، نحسك مني قريب ، مرايتي فكل نظرة</p>
<p>&nbsp;</p>
<p>آه عليك الايام ، علمتيني باللوح و لقلام</p>
<p>سرت دروبك ، قريت كتوبك وبنيت لحلام</p>
<p>بين كراسي شوقك و وسط عراسك ما نادم</p>
<p>ما شكماني راه غير داني حبك للقدام</p>
<p>&nbsp;</p>
<p>ولقيت روحي شامخة بين كتافي</p>
<p>لحت حروفي و نسيت ضروفي</p>
<p>و عدت نشوف السر الخافي</p>
<p>و نطير فملكك الوافي</p>
<p>&nbsp;</p>
<p>وسرت تاني راسي شامخ نسر عالي</p>
<p>انت المقدس، واش الوهم يخليك تعاني</p>
<p>نسا اللي قراوك و عيد قرايتك بشكل ثاني</p>
<p>و كتب حكايتك بحروف من دهب صافي</p>
<p>&nbsp;</p>
<p>لا تبخس من راسك</p>
<p>لا تآدي ناسك</p>
<p>لا تحط راسك</p>
<p>فموضع هواسك</p>
<p>&nbsp;</p>
<p>رزقك بين يديك</p>
<p>فيق من نعاس لا يخليك</p>
<p>طور حياتك والسعد ليك</p>
<p>آمن بداتك و اللي بغيتيه يجيك</p>
<p><br /><br />***</p>
<h1><a name="_Toc85566607"></a>يا اللي غادي</h1>
<p>&nbsp;</p>
<p>يا اللي غادي يا اللي غادي</p>
<p>لعار ديني ، معاك لبلادي</p>
<p>شواقي ليها ، سمعتها تنادي</p>
<p>راني نبغيها ولحبها راضي</p>
<p>&nbsp;</p>
<p>زوج بحور</p>
<p>شطئان و سهول</p>
<p>جبال و قصور</p>
<p>والود يجول</p>
<p>&nbsp;</p>
<p>يا اللي غادي يا اللي غادي</p>
<p>&nbsp;</p>
<p>يا اللي غادي يا اللي غادي</p>
<p>بلغ سلامي ، لولاد بلادي</p>
<p>حبي ليها ، و راني النادي</p>
<p>راني نادي صباح وعشية ، راني بيها راني راضي</p>
<p>&nbsp;</p>
<p>نخل و عطور</p>
<p>خيرات و زهور</p>
<p>بلاد مبشور</p>
<p>و السعد مدكور</p>
<p>&nbsp;</p>
<p>يا اللي غادي يا اللي غادي</p>
<p>&nbsp;</p>
<p>تاريخ مجيد و عشق شديد</p>
<p>بوابنا حديد و عرش مجيد</p>
<p>&nbsp;</p>
<p>يا اللي غادي يا اللي غادي</p>
<p>نحقق حلامي ، فارض بلادي</p>
<p>ما ناسيها ، خيالها فبالي</p>
<p>نتفكر فيها ،بين حقيقتي نتفكر فيها بين وهامي</p>
<p>&nbsp;</p>
<p>يا اللي غادي يا اللي غادي</p>
<p><br /><br />***</p>
<p>&nbsp;</p>
<h1><a name="_Toc85566608"></a>رضعونا كاملين</h1>
<p>&nbsp;</p>
<p>رضعة من اللي رضعونا كاملين</p>
<p>و ݣلست مع الناس مجموعين</p>
<p>&nbsp;</p>
<p>وقريت كتوبهم و تعلمة حروفهم</p>
<p>و عشة خوفهم و تعاطفة مع ضروفهم</p>
<p>&nbsp;</p>
<p>سرنا بالرشوق</p>
<p>و بكينا بالشوق</p>
<p>&nbsp;</p>
<p>صدقنا الخرافة</p>
<p>و هزينا العزافة</p>
<p>&nbsp;</p>
<p>و مسحنا عش الرتيلة</p>
<p>و ضوينا بنور لفتيلة</p>
<p>&nbsp;</p>
<p>و شديت طريق طويلة</p>
<p>مليئة بالحب و محبة جميلة</p>
<p>&nbsp;</p>
<p>نسيت لغلال</p>
<p>وكرهة لهبال</p>
<p>&nbsp;</p>
<p>بشوق ودلال</p>
<p>والفراق موحال</p>
<p>&nbsp;</p>
<p>خويا لغزال</p>
<p>راه انت لكمال</p>
<p>&nbsp;</p>
<p>واللي لقا راحتو فالجلال</p>
<p>خليه الطريق يمشيها</p>
<p>&nbsp;</p>
<p>جول و دور وعزل و قول</p>
<p>الروح تقول وانت تسمع ليها</p>
<p>&nbsp;</p>
<p>***</p>
<p><strong>&nbsp;</strong></p>
<h1><a name="_Toc85566609"></a>المغربي</h1>
<p>&nbsp;</p>
<p>الواد يصب من زوج جوايه</p>
<p>شاد طريقو ، هذا حب ، هذا تايه</p>
<p>&nbsp;</p>
<p>يلاقي حبابو قدام بابو</p>
<p>المودة جامعاهم فجدور عتابو</p>
<p>&nbsp;</p>
<p>لمغاربة أمة من دي زمان</p>
<p>سواقو مدرسة تهبل لعيان</p>
<p>&nbsp;</p>
<p>المغرب ماشي بلد فقير</p>
<p>المغرب جنة و عرش كبير</p>
<p>&nbsp;</p>
<p>قارن يا لحبيب</p>
<p>ارا ما عندك عندنا كولشي قريب</p>
<p>&nbsp;</p>
<p>متساويين بثقافة اقتصاد و فن</p>
<p>اسياد فهاد لبلاد و ماشي ظن</p>
<p>&nbsp;</p>
<p>حبنا يقطع لبحور</p>
<p>بلاد المغرب شمل ݣاع المعمور</p>
<p>&nbsp;</p>
<p>نهاركم سعيد يا لمغاربة</p>
<p>بغيت نقول ݣاع الناس حبابنة</p>
<p>موقع جغرافي يلاقي الشناوة و مراكنة</p>
<p>&nbsp;</p>
<p>حافضو علا بلادكم</p>
<p>ساسكم و عمادكم</p>
<p>ليكم و لحفادكم</p>
<p>&nbsp;</p>
<p>الله يحفظ وليدات لبلاد</p>
<p>الله ينصر ملك بلادي</p>
<p>يا لمغرب سير راني عليك راضي</p>
<p>&nbsp;</p>
<p>لمغاربة كاملين و اللي سواهم</p>
<p>شافو الكنز و النجاح مكتاب عليهم</p>
<p>رغم الصعوبات ، فراشة بغات ترفرف فسماهم</p>
<p>&nbsp;</p>
<p>لزام عليها تسير و ربي ينور مسارنا</p>
<p>قلب المغرب كبير ، بالعزة يكمل رجانا</p>
<p>النجاح مكتاب علينا ، والتاريخ يدوي علينا</p>
<p>&nbsp;</p>
<p>بلا احكام مسبقة</p>
<p>لا نقصيو الانسانية</p>
<p>و المغربي راه يعيش باخلاق عقلانية</p>
<p><br />***</p>
<p>&nbsp;</p>
<h1><a name="_Toc85566610"></a>الجاهل</h1>
<p>&nbsp;</p>
<p>يحسن عوانك يا الجاهل</p>
<p>اللي جا يوريك كيف تتعامل</p>
<p>لي جا يقريك المسائل</p>
<p>لواد يديك كون عاقل</p>
<p>&nbsp;</p>
<p>يا حبيبي رفق بيا</p>
<p>يا لعشير دوي عليا</p>
<p>بغيت نسير و تكون أموري مروية</p>
<p>فالطريق نحير و اللي جا يلعب بيا</p>
<p>&nbsp;</p>
<p>سعداتك يا مول لعقل</p>
<p>حالك حكمة راني نتأمل</p>
<p>نشوفك مع التفاهة صابر جمل</p>
<p>رزقك بالقناعة لا تتجمل</p>
<p>&nbsp;</p>
<p>أمورك بداهة ، طريقك عبار</p>
<p>يا الجاهل علاش خويت الدار</p>
<p>نسيت شكون تكون و صاحب القرار</p>
<p>بعتي راسك رخيص ، فين يام الشوار</p>
<p>&nbsp;</p>
<p>غشوك فالطارة</p>
<p>كدبو عليك ، أجي تعالا</p>
<p>غرو بيك فساير لقوالة</p>
<p>يا خليلي لا تسير بالجهالة</p>
<p>&nbsp;</p>
<p>فطريقها راك تكون مغرور</p>
<p>باب العشق دخل ليه راه محلول</p>
<p>سمع لروحك سمع لآش تقول</p>
<p>الرحمة و الحب ، بصفا و القبول</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566611"></a>المغرب اصل البشرية</h1>
<p>&nbsp;</p>
<p>يا خيي كسيني</p>
<p>عطيني عبايتي لا تخليني</p>
<p>فرشني بالرضا و غطيني</p>
<p>من دي زمان راك تبغيني</p>
<p>&nbsp;</p>
<p>ثلث مئة وعشرة مغربية</p>
<p>لؤلؤ وحجر كريم مرصع بية</p>
<p>رموز تبهرني و حكي لية</p>
<p>فرشني و غطيني و جيب سبنية</p>
<p>&nbsp;</p>
<p>يا لمغرب راك هدية</p>
<p>تحفة فنية</p>
<p>عرشك جا فراس الهرم ، اصل البشرية</p>
<p>و حديثك قديم جوهرة تاريخية</p>
<p>&nbsp;</p>
<p>لا تنساو بلادكم</p>
<p>بين جدودكم و حفادكم</p>
<p>حافضو على وتادكم</p>
<p>و بنيو عمادكم</p>
<p>&nbsp;</p>
<p>غير بالتاويل يا بيي</p>
<p>بشوية بشوية سمع ريي</p>
<p>بلادنا نوري و أصل ضيي</p>
<p>و اللي بغا يزور بلادي يكون خيي</p>
<p>&nbsp;</p>
<p>,</p>
<p>اللي تخليك خليها</p>
<p>و بلادك لمغرب لا تسمح فيها</p>
<p>واحد رجيلا وحدة يمشي بيها</p>
<p>نحيلة يتيمة تدور عليها</p>
<p>&nbsp;</p>
<p>نخبة لبلاد سلامي ليها</p>
<p>اللي سهرانين الليل يدويو عليها</p>
<p>حوار حكيم ، شان و همة باللي ليها و عليها</p>
<p>تمغرابيت تجمعنا ، و بلادي ما نخليها</p>
<p>&nbsp;</p>
<p>شوف لبلاد كيف ولاة</p>
<p>تضوي لرواح اللي ترواة</p>
<p>تسقي لقلوب اللي تنقاة</p>
<p>انا اللي بغيتها تزهيلي لحياة</p>
<p>&nbsp;</p>
<p>افكارنا خاصة بينا</p>
<p>تمغرابيت تورينا</p>
<p>رموزنا تدوي علينا</p>
<p>زربية حرة براد من نقرة و خلخال و زهرة ، افوس طلع الحضرة</p>
<p>&nbsp;</p>
<p>تامغرابيت يا خيي</p>
<p>لا شي مثيلها يقدر يضوي</p>
<p>حب الوطن يقوي</p>
<p>اللي سولها تعطيه كلام صحيح يدوي</p>
<p>&nbsp;</p>
<p>يا لمغرب الزين</p>
<p>اللي قال عليك شين</p>
<p>عرفو مغبون مسكين</p>
<p>نعرفك عليه حنين</p>
<p>&nbsp;</p>
<p>بلادنا زوج وجوه تضويه</p>
<p>اللي بغيتيه تصيبو ، المغرب يعطيه</p>
<p>&nbsp;</p>
<p>المغرب ديالنا ، هذا حالنا وهو ماليه</p>
<p>والحب تصيبو و كنزو بين يديه</p>
<p>المغرب حياتنا و جناحو تقويه</p>
<p>&nbsp;</p>
<p>,</p>
<p>يا لمغربي لا تعتدر من زلة وهمية</p>
<p>تݣول راسك مدنب ، لا عليك لا عليا</p>
<p>حيت تجيني تتسنا عقاب من الدنيا</p>
<p>نتا مبدع نتا تنشأ حياتك بشوية</p>
<p>&nbsp;</p>
<p>انت كائن بشري</p>
<p>انت روح متجسدة فأرض بلادي</p>
<p>انت تجلي للرحمان و ليك ينادي</p>
<p>بحب و سلام ، وصفا يجمع حبابي</p>
<p>&nbsp;</p>
<p>شوف فيا الصورة تتوظح ليا</p>
<p>نتا مرايتي و نور عينيا</p>
<p>نتا صديقي العزيز عليا</p>
<p>خيي و روح روحي و اللي ليا</p>
<p>&nbsp;</p>
<p>شوف فيا عينك فعينيا</p>
<p>حبني ولا قوص عليا</p>
<p>نبغيك بالفعل و الرمزية</p>
<p>مجازا نت قطعة مني وانا هكداك بفكر خاضع ولا بثورية</p>
<p>&nbsp;</p>
<p>احنا اسياد ، رفاݣة ، مساويين</p>
<p>جينا نلعبو مسرحية</p>
<p><br /><br /><br />***<br /><br /><br /></p>
<h1><a name="_Toc85566612"></a>كعبة العجل</h1>
<p>&nbsp;</p>
<p>قالو كان فزمان ، صحاب لبيان</p>
<p>راجل محرز مرتو ، و ساد لبيبان</p>
<p>ما تخرج ما طل ، ما تدرج ما تبان</p>
<p>و يا ويلاها الى عصاة أمرو ، ولو ثوان</p>
<p>&nbsp;</p>
<p>فنهار من ليام ، كانو الجيران دايرين وليمة</p>
<p>الشوا فسطوح الدار و دابحين بهيمة</p>
<p>هي ضرباتها الريحة تتوحم و طلات عليهم تما</p>
<p>مكنو ليها طرف زوين من شوا و كلات</p>
<p>&nbsp;</p>
<p>رجع الراجل لرسامو</p>
<p>وناس جابوليه خبار مولات دارو</p>
<p>قالو ليه واش فراسك اش دارت مراتك وزادو فحوارو</p>
<p>دخل للدار هائج ، و قول علاش تحشمي بيا ياك اللي سلت تنالو</p>
<p>&nbsp;</p>
<p>راه عيب ما درتي يا لولية</p>
<p>و تغر براسو و زاد هوايسو ، وكان حزين</p>
<p>&nbsp;</p>
<p>قالت ليه ما درت والو</p>
<p>انا غير طليت ملي شميت ريحة جمارو</p>
<p>حلف وقال عليا بليمين اما و اما ، وكره حالو</p>
<p>جاب عجل سمين ، ودبحو و بخرو و فالطنجير دورو</p>
<p>&nbsp;</p>
<p>اما تاكليه كولو فجلسة وحدة</p>
<p>و لا ندبحك من لودن لود، و أمرك يتنسا</p>
<p>بدا يطيب فيه بيديه و يدور فيه و ساهر عليه</p>
<p>و هيا تبكي وحيدة و تطلب للعالي تخريجة</p>
<p>&nbsp;</p>
<p>طاب لعجل و هز منو طرف لحم هبرة</p>
<p>سرطو و كان فيه وسطو طريف كعبة</p>
<p>قجو و مات فديك اللحظة</p>
<p>و لعجل كلاوه الناس فعزاه تحت ضو الݣمرة .</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<p>&nbsp;</p>
<h1><a name="_Toc85566613"></a>كولشي عند الله</h1>
<p>&nbsp;</p>
<p>خود راحتك يا لحبيب</p>
<p>شوف و جول كولشي قريب</p>
<p>راني نتسناك عمرني نغيب</p>
<p>و قلبي يترجاك و الحب عجيب</p>
<p>&nbsp;</p>
<p>شمسنا غابة ليوم علينا</p>
<p>و السحاب دار بجو المدينة</p>
<p>نتسائل شنو سباب هاد لغبينة</p>
<p>ونقول امتا تقلع السفينة</p>
<p>&nbsp;</p>
<p>راني معاك فهاد اللحظة</p>
<p>عشقي ليك كيف الوردة</p>
<p>سير معايا لشطئان حبنا</p>
<p>و نجدفو فجمال سعدنا</p>
<p>&nbsp;</p>
<p>ما نتفارقو ، مسيرة دايمة</p>
<p>ما نتعاتبو ، و لحياة قائمة</p>
<p>نزيدو نتوادو ، و يتشاع امرنا</p>
<p>لا نتخالفو ، فأرض ربنا</p>
<p>&nbsp;</p>
<p>راه كولشي عند الله قريب</p>
<p>هو يسمع حليم مجيب</p>
<p>اللي طلبو لزام يصيب</p>
<p>واللي طرق بابو ما يخيب</p>
<p>&nbsp;</p>
<p>يا سايلني فين دواية</p>
<p>شوف وجرب طريق بهاية</p>
<p>أجي قرب ݣلس حداية</p>
<p>يا سائل منين نتاية</p>
<p>&nbsp;</p>
<p>لا تقولي ، نتا انايا</p>
<p>رجع ولي ، قرب هنايا</p>
<p>تعنداك ، قول و لا تخلي</p>
<p>اللي قلتيها من نصيب رجايا .</p>
<p><br /><br /><br />***<br /><br /></p>
<h1><a name="_Toc85566614"></a>يا غزيل تعال</h1>
<p>&nbsp;</p>
<p>يا غزال الدلال</p>
<p>يا لغزيل تعال</p>
<p>اجلس تنال</p>
<p>أجي لا تسال</p>
<p>&nbsp;</p>
<p>يا غزيل تعال</p>
<p>أمرك كمال</p>
<p>وخدك جمال</p>
<p>فراقك محال</p>
<p>&nbsp;</p>
<p>شفتك ليوم فغصن شجرة</p>
<p>بانولي حروفك من أول نظرة</p>
<p>نزعت خوفك بضو الݣمرة</p>
<p>بغيت نزيد نشوفك ولو مرة</p>
<p>&nbsp;</p>
<p>يا غزيل تعال</p>
<p>نسيني لهبال</p>
<p>دوقني الجلال</p>
<p>وغفرلي الزلال</p>
<p>&nbsp;</p>
<p>يا غزيل تعال</p>
<p>يا عطر فالمثال</p>
<p>و قريب فالمنال</p>
<p>بوقفت الجبال</p>
<p>&nbsp;</p>
<p>نتفكر مزيان نهار الحضرة</p>
<p>نسيتيني المكان و الزمان فمرة</p>
<p>و قلتيلي لا تخاف من اي زلة</p>
<p>ما في صحيح او خطأ فالهضرة</p>
<p>&nbsp;</p>
<p>يا غزيل تعال</p>
<p>يا بدر الكمال</p>
<p>يا ونيس المجال</p>
<p>يا مرحبا بالهلال</p>
<p>&nbsp;</p>
<p>يا غزيل تعال</p>
<p>عطف بالحال</p>
<p>و رفق فالسؤال</p>
<p>و داوي العلال</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566615"></a>لا جيلالة</h1>
<p>&nbsp;</p>
<p>راه انا يوم صبت راسي فالدنيا ، جيت بالشوار</p>
<p>راه انا يوم لقيت روحي فقلبي ، كنت نختار</p>
<p>ونهار كلمتها يا ناس قالتلي معاني و بقيت محتار</p>
<p>بين ضلوعي يا ناس سمعت صوتها وكان قرار</p>
<p>&nbsp;</p>
<p>اللي خلقنا وحدنا دار كولشي عبار</p>
<p>سوانا و بدعنا و جمع شملنا بين ليلا و نهار</p>
<p>تاوا لمتنا و وحد كلمتنا وكشف لسرار</p>
<p>واليوم يا ناس جئت نوري لكم خبار</p>
<p>&nbsp;</p>
<p>خباري و حالي و ساس حكايتي</p>
<p>امري و ما جرالي بين وجهي و مرايتي</p>
<p>طلبت لحكمة و نسيت ݣاع قرائتي</p>
<p>شكون جاب عباري وكتب روايتي</p>
<p>&nbsp;</p>
<p>المعبود بيناتنا وسطنا لا يغيب</p>
<p>المحبوب حدانا و عهدنا ما يخيب</p>
<p>صور بدانا وخلق هاد لبلاد العجيب</p>
<p>و الروح وسط دواتنا ومولاها لنا قريب</p>
<p>&nbsp;</p>
<p>مازال ما ساليت ، انا عاد بديت</p>
<p>سمعني يا لحبيب راني ما عييت</p>
<p>نتفكرك و من نهار ملقاك مامليت</p>
<p>نفكر صورتك و فكل لحظة نقول حييت</p>
<p>&nbsp;</p>
<p>يا حبيب العشرة الأولى</p>
<p>راك عجيب انت يا حبيبي</p>
<p>أمرك عجيب و انت مجيبي</p>
<p>نصبو ليك ونشكي من حر لهيبي</p>
<p>&nbsp;</p>
<p>نشوف الناس غادية فيامي</p>
<p>هائمة حائرة و خايفة من مجهول حرامي</p>
<p>وهم بناوه و علاو سواترو بالجهل الدامي</p>
<p>كولشي بخاطرو اللي بغا شي يقويه ، و كلامو ماشي كلامي</p>
<p>&nbsp;</p>
<p>كولشي بيديا يا ناس</p>
<p>اللي بغيتها تجيني ماشي وسواس</p>
<p>حكم ربي ، دار كولشي قياس</p>
<p>قانون مخبي ، اللي فراسو مايجيه نعاس</p>
<p><br /><br /><br />***<br /><br /></p>
<h1><a name="_Toc85566616"></a>الخمر الصافي</h1>
<p>&nbsp;</p>
<p>دقت من خمرك الصافي</p>
<p>و سبحت فبحرك الدافي</p>
<p>ورويت لعروق و لجرح الخفي</p>
<p>وسهيت وعيني شافة ملكك الوافي</p>
<p>&nbsp;</p>
<p>راني معاك حاضر</p>
<p>امرني يا حبيبي آمر</p>
<p>قولي آش ندير قلبي ساهر</p>
<p>شاورلي على اي بلان انا مغامر</p>
<p>&nbsp;</p>
<p>كيندير نفافي و ملك الملوك حدايا</p>
<p>كيندير نرمش و انسك حاضر فسمايا</p>
<p>كيف عقلي ينعس وانا لقيت هنايا</p>
<p>كيف ندير نݣلس و نتا ماشي فالطريق معايا</p>
<p>&nbsp;</p>
<p>يا سلطان البهاء و نور العاشقين و الروا</p>
<p>يا حبيب الساهرين و ونيس الحالمين بالدوا</p>
<p>يا خليل السنين ، فرحتيني و ماتليت حزين ، قلبي ضوا</p>
<p>يا حكيم العارفين يا تاج العالمين و كل من روحو هوا</p>
<p>&nbsp;</p>
<p>قربك صفا الرواح العارفة</p>
<p>و ظلك طبيب النفوس الخائفة</p>
<p>عطرك جاي من كل مكان ، فوانس كاشفة</p>
<p>سلت على ام البرهان و لقيتها قدامي واقفة</p>
<p>&nbsp;</p>
<p>كيندير ننكر وجودك</p>
<p>كيندير نداري خلودك</p>
<p>يا الروح ما لقيت حدودك</p>
<p>يا الحب دبت فخدودك</p>
<p>&nbsp;</p>
<p>خدودك ورد التفاح</p>
<p>و الرمش زاهي مرتاح</p>
<p>عشقتك يا روح الارواح</p>
<p>و جلستك معايا نساتني التنواح</p>
<p>&nbsp;</p>
<p>يا حبيبي تعالا حداية</p>
<p>كون بجنبي نسيني داية</p>
<p>زيد فحبي ، غمرني و كون معاية</p>
<p>نتا مبلغ الطلب و منتهى الرجاء و لطف هوايا</p>
<p>&nbsp;</p>
<p>***</p>
<h1><a name="_Toc85566617"></a>تنبغيك بكل لغات العالم</h1>
<p>&nbsp;</p>
<p>تنبغيك بكل لغات العالم</p>
<p>تنبغيك بكل الأشكال يا عمري الناعم</p>
<p>عشقي ليك مثل طائر حالم</p>
<p>و امري بين يديك جيتك هايم</p>
<p>&nbsp;</p>
<p>يا حبيب القلب و العين</p>
<p>يا عشق اليوم و السنين</p>
<p>يا بدر الزمان و كامل الزين</p>
<p>يا نور القلب و كلامك حنين</p>
<p>&nbsp;</p>
<p>حبي ليك فات صبيب ام الربيع</p>
<p>و كلامي ليك طائر و زخرف بديع</p>
<p>شعرك جسور و صوتك للجنة يديع</p>
<p>عيونك بحور و لمستك بسمة ربيع</p>
<p>&nbsp;</p>
<p>يا روح روحي يا خليل حياتي</p>
<p>يا السامع كلامي و تغفر نزواتي</p>
<p>يا روح الروح من عشقك ما نسالي</p>
<p>يا طبيب لجروح و ننبض بيك فكل الثواني</p>
<p>&nbsp;</p>
<p>نبني فملكك قصور من هيام</p>
<p>و امري ليك حديث من حلام</p>
<p>امري بين اديك يا عشير الدوام</p>
<p>و حالي معروف ليك بين متاوية و خصام</p>
<p>&nbsp;</p>
<p>عطرك يروي رواحنا</p>
<p>و كلمتك تسير حياتنا</p>
<p>ليلك هادئ جميل بين رسامنا</p>
<p>و نهارك سبح طويل ينور حياتنا</p>
<p>&nbsp;</p>
<p>حبنا عتيق لكن فرقوه لجبال</p>
<p>نفكر نظرة جمعتنا ، طرف هبال</p>
<p>نظرة وحدة كفاتني وݣلت لفراق موحال</p>
<p>نبغيك و نموت عليك يا حبيب الكمال</p>
<p>&nbsp;</p>
<p>واعديني لا تنسيني</p>
<p>واعديني عمرك تخليني</p>
<p>واعديني يا حب حياتي</p>
<p>واعديني يا الساكنة داتي</p>
<p>&nbsp;</p>
<p>***</p>
<h1><a name="_Toc85566618"></a>سفينة التسعود</h1>
<p>&nbsp;</p>
<p>نهار الاثنين فالسفينة ، شي ساهي فالناس</p>
<p>وشي هايم عساس</p>
<p>هذا واقف و هذا ݣالس</p>
<p>شي يحاور شي يشاكس</p>
<p>&nbsp;</p>
<p>شي خلا بلاصتو ما بغا يݣلس</p>
<p>شي شاد مكانتو ما قدر ينعس</p>
<p>شي يفري خبيزتو يتبلحس</p>
<p>شي يشوف المنظر و يرقص</p>
<p>&nbsp;</p>
<p>بشوية بشوية السفينة تزيد زحام</p>
<p>فكل مرسى نوصلوه يضاعف لكلام</p>
<p>والناس كاملة مشطونة بين الساعة وليام</p>
<p>نحس بروحي مسجونة و طريقنا ظلام</p>
<p>&nbsp;</p>
<p>السفينة غادية و لمونة مجرد حلام</p>
<p>سمعنا بيها و واعدونا بالخير القدام</p>
<p>حبابي هضرو دلونا فين نحطو لخيام</p>
<p>راه الحب اقوى و عدرونا فهاد لكلام</p>
<p>&nbsp;</p>
<p>زاد الزحام و تليت نشوف سواد الريوس قدامي</p>
<p>فأوج الخوف ظهر الموج العالي و زاد الرعب الحامي</p>
<p>قلت ظروف الجو هاكدا و الناس خوات بيه، آه يا يامي</p>
<p>ووقف الموج وسط السفينة يشوف ، شوية هرب من يامي</p>
<p>&nbsp;</p>
<p>ونادا المنادي ، لازم توصلو قبل العصر للمدينة</p>
<p>والا التنين الكبير يغرق بيكم السفينة</p>
<p>نقز غزالي من مكانو ، وبدا يسرع التجديفة</p>
<p>والناس بحالو خائفة ، و كاين اللي قلب على عريفة</p>
<p>&nbsp;</p>
<p>خايفين من التنين</p>
<p>وانا نظنو مسكين</p>
<p>ما فراسو أمر العصر ولا أمر الثنين</p>
<p>واش هو تنين و لا حوت حزين</p>
<p>&nbsp;</p>
<p>انا بانلي الخوف ما زاد والو فامر التجديف</p>
<p>السفينة غادة للمدينة بنفس السرعة كيف صيف و خريف</p>
<p>وصلنا قبل العصر تقريبا بساعة مخيرة و شريفة</p>
<p>و انا فحروفي هايم ما حسيت بالطريق ، كانت خفيفة</p>
<p><br /><br />***</p>
<p>&nbsp;</p>
<h1><a name="_Toc85566619"></a>سلامي للكل ، سلامي لله</h1>
<p>&nbsp;</p>
<p>شكرا للكل ، شكرا لله</p>
<p>شكرا ليك نتا اللي تشوف فيا</p>
<p>شكرا لحبة الرملة اللي التاوي زهرتي المروية</p>
<p>شكرا للدنيا و اللي فيها باللي فيها و الف تحية</p>
<p>&nbsp;</p>
<p>نفكر فالكل ، نفكر فالله</p>
<p>نفكر فالبلدان المنسية</p>
<p>نفكر فالدروب المقصية</p>
<p>نفكر فالمعانات المروية</p>
<p>&nbsp;</p>
<p>ألمني الكل ، علاش يا الله</p>
<p>ألمني فراق لبلاد</p>
<p>ألمني انتظار لمجاد</p>
<p>ألمني وجود لحساد</p>
<p>&nbsp;</p>
<p>نحب الكل ، نحب الله</p>
<p>نحب خطوتك بروية</p>
<p>نحب منظر الشمس بعشية</p>
<p>نحب بسمتك ليا</p>
<p>&nbsp;</p>
<p>راني نقول ، بسم الله</p>
<p>راني نحكي قصص بهاه</p>
<p>راني نمشي فطريق سماه</p>
<p>راني نساين نهار ملقاه</p>
<p>&nbsp;</p>
<p>سلامي للكل ، سلامي لله</p>
<p>سلام يعمر الارض بنداه</p>
<p>سلام يحيي عمارنا وياه</p>
<p>سلام ماهو سلام كيف العادة ، سلام الله</p>
<p>&nbsp;</p>
<p>والحب يتاوي ألفتنا</p>
<p>الصفا يجمع لمتنا</p>
<p>و راحة البال تبصم كلمتنا</p>
<p>بشوق و دلال تكمل حضرتنا</p>
<p>&nbsp;</p>
<p><br />***<br /><br /></p>
<h1><a name="_Toc85566620"></a>الادوار</h1>
<p>&nbsp;</p>
<p>نمشي فطرقانك</p>
<p>و نسال على عنوانك</p>
<p>نشوف زهورك</p>
<p>و نسعد بحضورك</p>
<p>&nbsp;</p>
<p>كلامك ونيسي</p>
<p>و ريحك جليسي</p>
<p>لزام عليك تعيشي</p>
<p>و تكوني فالبها تقيسي</p>
<p>&nbsp;</p>
<p>راني نتكلم على بلادي</p>
<p>بلاد النخوة والسيف الماضي</p>
<p>دوق من بلادي تروا ، كنزي و عتادي</p>
<p>بلاد فيها من شي جوج و عليك تنادي</p>
<p>&nbsp;</p>
<p>اللي بغيتيها تلقاها و ضدها معاها</p>
<p>شوف الشتا و ربيع تحت سماها</p>
<p>شوف كلام بديع من ريح بهاها</p>
<p>شوف اللي حطيتي راسك فيه تلقاه وياها</p>
<p>&nbsp;</p>
<p>بغيتي تحݣر راسك ، تولي محݣور</p>
<p>تدور فزناقي محني الرأس مدلول</p>
<p>بغيتي العزة و النخوة ما تكون محصور</p>
<p>تكون بهمة و شان وسط المعمور تجول</p>
<p>&nbsp;</p>
<p>اللي حبيتي تصيبو</p>
<p>عجبك دور الضحية طلبو</p>
<p>بغيتو دور السيد لعبو</p>
<p>بغيتو تكون درويش فالمحبة سير ولا حبو</p>
<p>&nbsp;</p>
<p>***<br /><br /></p>
<h1><a name="_Toc85566621"></a>حبل العشق مثين جامع العارفين</h1>
<p>&nbsp;</p>
<p>حبل المحبة جامع القلوب العاشقة</p>
<p>وفضل الله و ألفتو فرواحنا واثقة</p>
<p>سلام الله و فرحتو علينا دايمة</p>
<p>و أمر الله و حكمتو ديما قائمة ...</p>
<p>&nbsp;</p>
<p>يا ربي يا سيدي مولاي يا ربي لحبيب</p>
<p>ملي نݣول حبيبي راك تكون مجيب</p>
<p>انت لحبيب و شكون من غيرك قريب</p>
<p>راني فطريقك ساير عمرني ما نخيب</p>
<p>&nbsp;</p>
<p>نشوفك فكل حاجة قدامي</p>
<p>فحبة الرملة , شجرة , فجبل و فحلامي</p>
<p>حيت نبغي نعمر لعين و نشبع من اللي جبتيه فيامي</p>
<p>نخضر عينيا و نطرب ودنيا و نمشي برجليا و نزيد كلامي</p>
<p>&nbsp;</p>
<p>حبل المودة جامع حباب الله</p>
<p>لا تظلم لا تتعدى ما دمت تترجاه</p>
<p>حنا سواسية مقادين تحت سماه</p>
<p>خلي الرحمة قائمة و تأمل فبهاه</p>
<p>&nbsp;</p>
<p>يا حبيبي ساعفني أجي معاية</p>
<p>نترجاك لا تحرمني من دواية</p>
<p>خليك قريب وليا ونيس فسماية</p>
<p>انت لحبيب و مبلغ رجايا</p>
<p>&nbsp;</p>
<p>يا خزائن الملوك الشايفين</p>
<p>يا كتوب العلوم الواصفين</p>
<p>يا سلام الرواح الدايمين</p>
<p>يا حكمة و صمت الصافيين</p>
<p>&nbsp;</p>
<p>حبل العشق مثين جامع العارفين</p>
<p>&nbsp;</p>
<p>واللي كان عارف راه عارف ما يحتاج مهماز</p>
<p>و رزق الحلال سائغ لديد ما يحتاج تدواز</p>
<p>اللي شايف ماراه خائف وكلام الروح بيه فايز</p>
<p>جسمك يناديك للحظة و الألم راه دايز</p>
<p>&nbsp;</p>
<p>ما يكدب عليك بمرة و الحب بينكم دائما جائز</p>
<p>&nbsp;</p>
<p>سلام الرحمة لحباب الله كاملين معاه بسمة</p>
<p>سلام لزام عليا فالرخفة و الزحمة</p>
<p>عشقي لكم بلا ما نعرفكم ولا تجمعنا كلمة</p>
<p>الله يجمعني بيكم راه طريقنا وحدة وحيدة</p>
<p>&nbsp;</p>
<p>كمل الطريق بالصبر و الحكمة واخا تجيك بعيدة</p>
<p><br /><br />***<br /><br /></p>
<h1><a name="_Toc85566622"></a>لا تنسى شكون تكون</h1>
<p>&nbsp;</p>
<p>حزني على فراق لحباب</p>
<p>يجعل بيني و بين روحي ضباب</p>
<p>يوصد الباب و يبعد الصحاب</p>
<p>خوفي منهم نشوفو فعينيهم مني ، خوف مكتاب</p>
<p>&nbsp;</p>
<p>يا صديق الطريق</p>
<p>يا لحبيب لعشيق</p>
<p>يا من هو رفيق</p>
<p>سمحلي الا خطيت و زݣلت التوفيق</p>
<p>&nbsp;</p>
<p>راه حكمي كان غالط</p>
<p>و عيبك كان فنفسي مشارط</p>
<p>ما كنت نشوف فيك زلة كنت نتفلا</p>
<p>العيب فيا انا نترجاك عليا لا تتخلا</p>
<p>&nbsp;</p>
<p>كون حليم و رفق بقلبي الهشيش</p>
<p>رافݣني بغيت فالطريق معاك نعيش</p>
<p>نبغيك معايا على الدوام ما تمشيش</p>
<p>نسݣم راسي بشويا ، راه كنت على راسي كشيش</p>
<p>&nbsp;</p>
<p>راه فملك الله تحت سماه ماكاين خوف</p>
<p>ما كاين عيب ما كاين زين كون تشوف</p>
<p>الحكم غادي مستمر لا يتزعزع تحت اي ظروف</p>
<p>السما تسبح و الشمس تسبح والملكوت كدلك و هادشي معروف</p>
<p>&nbsp;</p>
<p>يا خليلي ، لا تنسا شكون تكون</p>
<p>لا تتخلا على مكانتك فالكون</p>
<p>لا تعطي سوارتك لشخص مجنون</p>
<p>عليك يضحك و هو ضحكة ، مسكين مغبون</p>
<p>&nbsp;</p>
<p>اللي حݣرك ، فالحقيقة يزيد يقويك</p>
<p>و اللي ظلمك ، عطاك هدية تسمح ، و نورو يضويك</p>
<p>و اللي نبدك ، لا تستعجل فالحكم ربي ما يخليك</p>
<p>واللي عزك عزو ، مساويين لا تتهزو ، و روحك توريك</p>
<p><br /><br /><br />***</p>
<h1><a name="_Toc85566623"></a>تطوان</h1>
<p>&nbsp;</p>
<p>زرت تطوان جاتني مألوفة</p>
<p>شفت فالعين و عرفتها من أول شوفة</p>
<p>أحياء راقية و جميلة</p>
<p>و حدائق منوعة و كثيرة</p>
<p>&nbsp;</p>
<p>كولشي عشاق و للحب مشتاق</p>
<p>تتفكرك فزمان واللي كان فالاعماق</p>
<p>تخمم معاك و تݣلس وسط الرواق</p>
<p>تاويل و حكمة بهمة وسط الاسواق</p>
<p>&nbsp;</p>
<p>ألمني فراقك قبل ما نمشي</p>
<p>حنيت ليك وأنا وسطك نمشي</p>
<p>جمالك بديع بالاخضر لون الربيع يوشي</p>
<p>بناس دازو و ناس هنا بيك فازو . ما بغيت نمشي</p>
<p>&nbsp;</p>
<p>تحفة فنية فوق الأرض تنادي</p>
<p>جمالك واقف بعكاز ينشد فوق الرصيف الوافي</p>
<p>حمامة بين الكتاف و تطير فوق ريوس الغاشي</p>
<p>وراية البلاد ترفرف وناس تمشي وتوصف الحب الصافي</p>
<p>&nbsp;</p>
<p>كولشي فيك عجيب ، توليفة عتيقة</p>
<p>حتى حاجة فيك ما تشبه للغير ، حياة لطيفة</p>
<p>قهوتك عجيبة ، ثقافة وفن ولمسة ضريفة</p>
<p>سبقتي الزمان من دي زمان يا تطوان الشريفة</p>
<p>&nbsp;</p>
<p>فين مشيتي تلقا نادي ، تلقا متحف</p>
<p>تلقا هادي و هادي و غير سول عمرك تتلف</p>
<p>أجي تشوف الا بغيت تعرف</p>
<p>كولشي بالتاويل عييت ما نوصف</p>
<p>&nbsp;</p>
<p>حياة ناشطة بالنخوة مليانة</p>
<p>ناس زاهية فرحانة</p>
<p>كولشي يسعى لرزقو</p>
<p>تاجر كبير و إمرأة عيانة</p>
<p>وزخارف تحيط بالمكان</p>
<p>وبالابيض الفتان جيتي مزيانة</p>
<p>&nbsp;</p>
<p>نحلف بلي ماراني فزماني</p>
<p>سمحلي الخاوة ديالي</p>
<p>قولي كيف الزمان عندكم غادي</p>
<p>جا من الماضي و صدق فالمستقبل غادي</p>
<p>&nbsp;</p>
<p>&nbsp;</p>
<p>***</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566624"></a>أمة المغرب</h1>
<p>&nbsp;</p>
<p>يا بسمة تضوي عتمة الليل</p>
<p>يا كلمت تقالت فسوق العشق الدليل</p>
<p>يا فرحة تحلق فوق سماء بلادي، المغرب الجميل</p>
<p>يا من هي بصمة تخلد شوق جنان السبيل</p>
<p>&nbsp;</p>
<p>انا معاك حر كيف الواد</p>
<p>انا تحت سحابك طالع هواد</p>
<p>انا حر قدام بابك و ليك مرتاد</p>
<p>انا ماشي عادة شعبية و مقتاد</p>
<p>&nbsp;</p>
<p>السلام عليكم يا وليدات لبلاد</p>
<p>لا لجام يشدكم ولا شي يدير لحداد</p>
<p>سلامي لكم و اللي بغا يجيي مرحبا بالجواد</p>
<p>بلاد المغرب أمة ، آش عندك الخاوة مالك محساد</p>
<p>&nbsp;</p>
<p>جوها بديع</p>
<p>و خريفها ربيع</p>
<p>ريحها وديع</p>
<p>و جوابها سريع</p>
<p>&nbsp;</p>
<p>يا سائل منين بلادك</p>
<p>انا جوال ، واش من ساقية الحمرا وتادك</p>
<p>ولا فسجلماسة كبرو حفادك</p>
<p>يمكن من الأطلس و لا جبال الريف جا جوادك</p>
<p>&nbsp;</p>
<p>كلام الروح الصافية</p>
<p>يشفي لجروح ويطفي العافية</p>
<p>ينزع الخوف و يتاوي لمتنا الدافئة</p>
<p>و كولشي معروف بالصفا و لاحاجة خافية</p>
<p><br />***<br /><br /></p>
<h1><a name="_Toc85566625"></a>شكرا</h1>
<p>&nbsp;</p>
<p>شكرا لشروق الشمس البديع</p>
<p>شكرا لغروبها الرائع بين خريف وربيع</p>
<p>شكرا لكل شيء جميل و للورد الوديع</p>
<p>وعلى شان ورقة زهرة صخرة بلادي نبيع</p>
<p>&nbsp;</p>
<p>شكرا ، بل الف شكر لعطر الياسمين</p>
<p>شكرا لضحكة جات منك يا مسكين</p>
<p>شكرا لشربة ما تسقي عطش السنين</p>
<p>شكرا لكل شخص على خوه حنين</p>
<p>شكرا على كل نفس خديتو</p>
<p>شكرا على كل يوم حييتو</p>
<p>شكرا لاي شخص حبيتو</p>
<p>شكرا على كل حرف قريتو</p>
<p>&nbsp;</p>
<p>الف شكر لكل من ورالي زلايلي</p>
<p>الف شكر لكل من سݣملي فعايلي</p>
<p>الف شكر لكل من عاوني نجمع جلايلي</p>
<p>&nbsp;</p>
<p>راكم عزاز فقلبي و حبكم مالو مثيل</p>
<p>كلامي ليكم مايسالي ، نصو طويل</p>
<p>واللي جامعنا ويعطف شانو جليل</p>
<p>يأمر و يتصرف بشكل جميل</p>
<p>&nbsp;</p>
<p>شكرا للرياح الهابة</p>
<p>شكرا للشتا الصابة</p>
<p>شكرا للبحور الخالدة</p>
<p>شكرا للجبال الواقفة</p>
<p>&nbsp;</p>
<p>شكرا للارض الشامخة</p>
<p>&nbsp;</p>
<p>يا الروح العارفة</p>
<p>حبي ليك ما خفا</p>
<p>يا لبصار الكاشفة</p>
<p>عشقي ليك زاد وفا</p>
<p>&nbsp;</p>
<p>بين حرب وسلام</p>
<p>بنادم هائم تعبان</p>
<p>بين عشق وخصام</p>
<p>شي عاجبو حالو شي ندمان</p>
<p>&nbsp;</p>
<p>يا الرب العالي</p>
<p>شوف من حالي</p>
<p>سݣم حوالي</p>
<p>و صلح فعالي</p>
<p><br /><br />***</p>
<h1><a name="_Toc85566626"></a>الوهم</h1>
<p>&nbsp;</p>
<p>في البيت الخالي من القصص</p>
<p>تما إمرأة جميلة تصطاب الفرص</p>
<p>تتسنا واحد يجي ويرن الجرس</p>
<p>الباب مقفول بجوج قفول و تما حرس</p>
<p>&nbsp;</p>
<p>من الخارج مافي جسور</p>
<p>واد كبير يحيط الصور</p>
<p>و فارس قائد الفيلق على الدار يدور</p>
<p>ويدور يدور يخاف لا متطفل يجول</p>
<p>وحدا الواد كاين قبور</p>
<p>&nbsp;</p>
<p>لمرا فاتنة الجمال تطلل من الشباك</p>
<p>نشوف شعاع الشمس بين الاشواك</p>
<p>و تطلب من الله يفك الاسر وتبكي تماك</p>
<p>وفكل حركة تسمعها ، تقول هذا لفكاك</p>
<p>&nbsp;</p>
<p>ناس القرية القريبة</p>
<p>عارفين قصتها العجيبة</p>
<p>ويقولو كاينة امي لغولة لغريبة</p>
<p>و هي من قلوبهم ماهي قريبة</p>
<p>&nbsp;</p>
<p>يخوفو بيها الصغار</p>
<p>و يحدرو منها لكبار</p>
<p>ويقولو ربي سترنا يا غفار</p>
<p>نخافو نوصلو لديك الدار</p>
<p>&nbsp;</p>
<p>و فواحد النهار</p>
<p>يمكن شعبان و كان لوقت حار</p>
<p>وصل شاب لديك الدار</p>
<p>يقولو عليه كان ملك و فيلسوف حكيم ، و فداك المنظر حار</p>
<p>&nbsp;</p>
<p>قاليهم آش واقع هنا</p>
<p>قولولي عطيوني كلمت</p>
<p>جاوبوه الحراس بعد من تما</p>
<p>لا تقرب هذا أمر جاي من سما</p>
<p>&nbsp;</p>
<p>ضحك وقال ، آش هاد لهبال</p>
<p>قالولو هنا سجن امنا الغولة ونتا تبان لينا محتال</p>
<p>جاوبهم هذا موحال ، و انا ندخل واخا يكون فيها لهبال</p>
<p>و زاد قال حلو لبواب ورفعو لحبال راه حكم الله يريب لجبال</p>
<p>&nbsp;</p>
<p>قالو ليه نتا تعرف ، و من حياتك راك تصرف</p>
<p>رن الجرس و تحلو لبواب و هرب الحرس وبقا يشوف</p>
<p>وفديك اللحظة وقع أمر من الخرائف الموصوف</p>
<p>و فرمشة عين ما بقا لاما لا شوك لا حيوط لا خوف</p>
<p>&nbsp;</p>
<p>تحول لمكان لجنة فوق الارض و هوا جاه الجنون</p>
<p>وبدا يسمع منادي بصوت خفيت حنون</p>
<p>وقرب ليه المنادي و لقاه شابة تفتن لعيون</p>
<p>&nbsp;</p>
<p>وزاد قرب و قالت ليه اهلا بسعد السعود</p>
<p>مرحبا بيك ليوم تغلبتي على خوفك المرصود</p>
<p>و من ليوم انا ليك و نتا ليا روحك و امري امرك محمود</p>
<p>&nbsp;</p>
<p>وفاق من القلبة ولقا راسو كان يحلم وحمد الله و ما تلا يندم</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566627"></a>اللمة</h1>
<p>&nbsp;</p>
<p>مع لحباب تواعدنا</p>
<p>السلام نادا لينا و اللمة تجمعنا</p>
<p>الله عليها لمة ،فدار لجداد تسعدنا</p>
<p>لاخوانا ، لهلنا وصحابنا تقربنا</p>
<p>&nbsp;</p>
<p>كولشي تما قراب و بعاد</p>
<p>هالي اول مرة يزور هالي معتاد</p>
<p>نقز يا خيي الصور و كون موجود</p>
<p>حضر معانا فلمتنا لا تجعل راسك محدود</p>
<p>&nbsp;</p>
<p>لم شملك مع حبابك لا تكون مجهول</p>
<p>ناسك يسقسيو عليك. دخل راه الباب محلول</p>
<p>وسمع لحكايتنا اللي تروي لباب لعقول</p>
<p>دوق معنا حكمتنا و روي الجسم المعلول</p>
<p>&nbsp;</p>
<p>والروح تسبح فجلستنا</p>
<p>الجمال يضوي حضرتنا</p>
<p>النور الصافي يشع من نظرتنا</p>
<p>والبهجة تملأ الاجواء ، ياك الفرحة فرحتنا</p>
<p>&nbsp;</p>
<p>كولها يعطي من ما عندو</p>
<p>لا حساب عقيم ، غير الحب وحدو</p>
<p>اللي كان سيد رجع خديم ݣفض على يدو</p>
<p>وناض يدور الطاس على ݣدو</p>
<p>&nbsp;</p>
<p>فاللمة تلقا الاطفال فرحانين</p>
<p>ها اللي يرقص ها اللي يغني</p>
<p>ها اللي يمشي ها اللي يولي</p>
<p>ماشكماك فداركم لا تخلي</p>
<p>&nbsp;</p>
<p>الله يتاوي لامتكم</p>
<p>الله يتاوي خاوتكم</p>
<p>خاوتكم زينة ،تقربكم</p>
<p>سلام الله ليكم بجملتكم</p>
<p>&nbsp;</p>
<p>قالو لقدام مزين لامتكم الحباب لوكان تدومو ليا</p>
<p><br /><br />***<br /><br /></p>
<p>&nbsp;</p>
<h1><a name="_Toc85566628"></a>المغرب الكبير</h1>
<p>&nbsp;</p>
<p>بلادي اجمل بلاد ، المغرب لكبير</p>
<p>أمة المغرب تيمنسيوين لهنا د لخير</p>
<p>مساء النور و العطر و التيسير</p>
<p>مبارك نهاركم بالفرح و الزهر الكثير</p>
<p>&nbsp;</p>
<p>نهارك مبارك سعيد يا عتادي</p>
<p>الله يحفظ وينصر وليدات بلادي</p>
<p>من طنجة و زيد بلاد كبيرة تنادي</p>
<p>حدودك وهم و ارض المغرب ما راها تسالي</p>
<p>&nbsp;</p>
<p>اورا يا تاسانو</p>
<p>قيم شݣ ا يمانو</p>
<p>بلادنا لمغرب اينو</p>
<p>ناسها عانو و هي علينا تحنو</p>
<p>&nbsp;</p>
<p>اوهو يا حوبينو واش الراجل الحر يموت</p>
<p>لا يا عشقينو واش الباز يفارق جنان التوت</p>
<p>نسر تمازيغت عالي يحلق بين لبحر و حاضي لخوت</p>
<p>ولرنب فغارو ، ماخ تݣصوت لموت لباز ، راه الحب ما يموت</p>
<p>&nbsp;</p>
<p>اوا ، سمع إنشادن</p>
<p>رايس حر ماهو مقتاد ولهبال يقول</p>
<p>ويلا مات كلامو يخليه يجول</p>
<p>لمغرب ماشي لبارح بدا و بابو محلول</p>
<p>للي جا بالنخوة ، و عشقو ليها ما يزول</p>
<p>&nbsp;</p>
<p>تݣصات أرݣينت والو</p>
<p>الحب دائم و ماكاين بحالو</p>
<p>المغرب جامعنا بين جبالو و تلالو</p>
<p>و عشقو يضمنا بين غصانو و ظلالو</p>
<p><br />***<br /><br /></p>
<h1><a name="_Toc85566629"></a>مرض خبيث</h1>
<p>&nbsp;</p>
<p>انت برݣم وانا نفهم</p>
<p>برݣم الحمام ولا تندم</p>
<p>واللي دراتك ليها دوا عنداك تحكم</p>
<p>شفتك تسعا بلا مهماز و تخدم</p>
<p>&nbsp;</p>
<p>راك تبرݣم و تسبح للي خلقك</p>
<p>تشكي علتك و اللي ضرك</p>
<p>دوا لعرب ما نفع و لا دوا لعجم سرك</p>
<p>ݣالوليك لا دوا ليك و لا علاج يقويك</p>
<p>&nbsp;</p>
<p>قالو عليه مرض خبيث</p>
<p>قالو عليه شلا حديث</p>
<p>قالو لقاو ليه دوا حديث</p>
<p>و قالو و قالو و ماكاين والو و انا ما تليت</p>
<p>&nbsp;</p>
<p>ما تليت نمل ، ما مليت فطريق الأمل</p>
<p>و الحياة هي الاساس فالعمل</p>
<p>لا شي يخوفني لا موت ولا علل</p>
<p>ربي اللي خلقني بدواه يرزقني بدون جدل</p>
<p>&nbsp;</p>
<p>نعيش اللحظة بلا ملل</p>
<p>لا نفكر فغدا ، دابا زين مليئ بالقبل</p>
<p>وحب يسرح و يسبح فبحر من الدلال</p>
<p>و انا فملك الله مكرم و حياتي اجمل مثال</p>
<p>&nbsp;</p>
<p>بلا ما نكثرو فالقوال</p>
<p>راه الحب اقوى و اعظم فالكمال</p>
<p>دوا الحب ، دواه يطفي اشد العلال</p>
<p>لا شي يصيبك ما دمت تغرد كيف طير بالجلال</p>
<p>&nbsp;</p>
<p>توكلت عليك يا رحمان بلا حيلة</p>
<p>حياتي نهديها يا غفار و طريقك جاتني طويلة</p>
<p>قربني ليك لقياس اللي تريدو سعدني بخبار زينة</p>
<p>رزقني صحيحتي و هنيني بفرحة تكون كبيرة</p>
<p>&nbsp;</p>
<p>يكون مرض خبيث و لا جرثومة صغيرة</p>
<p>شانك عظيم و لا تعييك حالتي لعليلة</p>
<p>حطيت قضيتي بين يديك ملفات و تحاليل كثيرة</p>
<p>ونتا لعالم بالحال و الحوال و قلت جهدي وقصر الحيلة</p>
<p>&nbsp;</p>
<p>يا مالك الملك يا عظيم الشان</p>
<p>يا غافر الدنب يا خالق الانسان</p>
<p>يا ساتر العيب يا رحيم يا رحمان</p>
<p>ستر عيوبنا بالحب و عطف بالحنان</p>
<p>&nbsp;</p>
<p>حن و شفق برضاك يا الرحمان</p>
<p>عطف و رفق بعبادك يا لمنان</p>
<p>ساعف حالنا و داوينا يا مول لمكان</p>
<p>و عدل سعد الزمان</p>
<p>&nbsp;</p>
<p>يا ربي رزقنا صبر أيوب</p>
<p>و وريلي طريقي بغيت نتوب</p>
<p>نقي عبايتي و نضفني من الدنوب</p>
<p>وجعلني بالمحبة هايم يا المحبوب</p>
<p><br /><br />***<br /><br /></p>
<h1><a name="_Toc85566630"></a>يا مرحبا يا مݣربة</h1>
<p>&nbsp;</p>
<p>يا مرحبا يا عݣربة</p>
<p>يا مرحبا يا مݣربة</p>
<p>ونشوف الود في عيون المكربة</p>
<p>التيه لا يخوفني و الحزن يا مرحبا</p>
<p>&nbsp;</p>
<p>يا مرحبا يا مݣربا</p>
<p>اللي تجي بيه مقربا</p>
<p>و اللي توريني حسنا و ادبا</p>
<p>يا مرحبا بالزين و العين عجبا</p>
<p>&nbsp;</p>
<p>بين ثنايا الود اهلا و سهلا</p>
<p>بين قطوف العشق ، النور تجلا</p>
<p>وريح الطيب زهرا تدلا</p>
<p>ونقول للظلم كلا</p>
<p>&nbsp;</p>
<p>يا طبيبي تعالى و شوف نبض الروح</p>
<p>يا حبيبي انت اللي تداوي الجروح</p>
<p>يا مرحبا باللي جاني يشوف بدون خوف</p>
<p>في عيني عشقه و دالية حب تدلل طيوف</p>
<p>&nbsp;</p>
<p>الوان الطيف ، نسمة تطوف</p>
<p>من حولنا في المكان كيف الصوف</p>
<p>قطوف الطيب من جنة تشوف</p>
<p>اهل العشق في بلادي تقرب ضيوف</p>
<p>&nbsp;</p>
<p>كنت نتمنا منك تقولي لا ولو مرة</p>
<p>حبك بحر هاج على جبالي على حين غرة</p>
<p>و انا ماراني عوام في محيط الحب و المرارة</p>
<p>كنت نتمنا فقدانك يكون خسارة</p>
<p>&nbsp;</p>
<p>و نلقا في فقدانك عزايا</p>
<p>و نلقا في طريقي مرايا</p>
<p>نشوف فيهم جمال و هوايا</p>
<p>و ننساك يا حبيبي و هنايا</p>
<p><br />***<br /><br /></p>
<h1><a name="_Toc85566631"></a>بين الحقيقة والخيال شعرة</h1>
<p>&nbsp;</p>
<p>بين الحقيقة والخيال شعرة</p>
<p>&nbsp;</p>
<p>بين الحكمة و الهبال جمرة</p>
<p>بين الحب و الكمال شفرة</p>
<p>بين الجبال و التلال زهرة</p>
<p>و بين العشق و الدلال قبلة</p>
<p>&nbsp;</p>
<p>تحيي لقلوب لكليمة</p>
<p>تضوي لبيوت لعتيمة</p>
<p>تروي الارض السقيمة</p>
<p>و تخلي لرواح حليمة</p>
<p>&nbsp;</p>
<p>يا ولفي ليوم جاني عجيب مؤلوف</p>
<p>لحب و الدلال طغا على الضروف</p>
<p>حطيت كتابي و بديت نشوف</p>
<p>نسمع لروحي و نزعت الخوف</p>
<p>&nbsp;</p>
<p>وزدت للقدام و قبلت خيي</p>
<p>لا نحكم عليه حبيب حياتي</p>
<p>عشقتو و شفت فيه داتي</p>
<p>سلامي ليه فموتي و حياتي</p>
<p>&nbsp;</p>
<p>فينما مشيتي نتا .. انا</p>
<p>معامن دويتي سول فيا رانا</p>
<p>نسول فيك فكل مسجد و حانا</p>
<p>و نقلب عليك فحالتي الصحيحة و لعيانة</p>
<p>&nbsp;</p>
<p>طريقنا وحدة نبنيوها بزوج</p>
<p>نشرب أتاي و لا نشرب الروج</p>
<p>نوصلو لعندو لا تكون مقجوج</p>
<p>وتحكم على خوك و تريب بينكم الدروج</p>
<p>&nbsp;</p>
<p>لا تتعصب ، تقول جوج</p>
<p>حنا واحد وطريقو عروج</p>
<p>سلم حالك ، و سلك باب الخروج</p>
<p>من سجنك و نتلاقاو فجنان العشق و الهوى الغرام و الدوا ، الحسن والبها ، السلام و صفا و الزين كولو تما .</p>
<p>&nbsp;</p>
<p>يا خيي شفق على خوك و الاحترام واجب</p>
<p>كيف كان حالو ، راكم سواسية قدام الرب</p>
<p>سمع لكلامي و لا تݣول خرافة و عجب</p>
<p>اللي نفخ فيك الروح نفخ فيا عنداك تدوخ ، حاسب</p>
<p>&nbsp;</p>
<p>عنداك دوخ و تقول راني شفت اللي ما شافوه</p>
<p>و قريت و درت ، تكلمت و حضرت اللي ما عرفوه</p>
<p>راه عنداك تكون تدوخ ، راه طريقك ݣاع الناس ضربوه</p>
<p>لا تمثل عليا دور فمسرحية ، جيني ݣود راه كلامي الناس يكتبوه</p>
<p>&nbsp;</p>
<p>بين ليف و لام و ميم دقت اللي ناس ما داقوه</p>
<p>بين عين ، شين و قاف ريت اللي ما ريتوه</p>
<p>بين حا ، و ݣا ورا ، دوزت حكايات مرة</p>
<p>و بين حلم و مسامحة كنت ديما سيد الجرة</p>
<p>&nbsp;</p>
<p>يا سيدي شوف البستان كيف يتكلم ألحان</p>
<p>شوف بين سكوتي و هرهوري تدوز وديان</p>
<p>تأمل فحال الشجر و الاغصان</p>
<p>هادي أرزة هادا نخل فجنان</p>
<p>&nbsp;</p>
<p>و حمد الله اللي بدعك بلا جميل و خلاك خليفة اللي بغيت تدير</p>
<p><br /><br />***</p>
<p>&nbsp;</p>
<h1><a name="_Toc85566632"></a>أمي العزيزة</h1>
<p>&nbsp;</p>
<p>أمي العزيزة ، لالة العزيزة</p>
<p>تسوى الياقوت و الذهب و مليون لويزة</p>
<p>و زيد و زيد لا تسالي و دير من الجوهر تطريزة</p>
<p>تاج الملوك و عز و شموخ و على قلبي عزيزة</p>
<p>&nbsp;</p>
<p>تكتم سرارك و تستر خبارك</p>
<p>تعمر دارك و توقف سوارك</p>
<p>صعاب عليا وصفها</p>
<p>هي ملحون يمشي فأرض عمارك</p>
<p>مجازا هي سفينة تحمل همومك و ما جرالك</p>
<p>&nbsp;</p>
<p>يا أمي العزيزة ، يا عزي يا العزيزة</p>
<p>يا ولفي يا من انتي أجمل جليسة</p>
<p>يا هنايا بيك حياتي معاك سعيدة</p>
<p>يا فرحي و سعدي ونتي معايا ونيسة</p>
<p>&nbsp;</p>
<p>سلامي ليك لا يحتاج ردود</p>
<p>و حبي ليك يا الغالية مالو حدود</p>
<p>عشقي ليك فات الوجود</p>
<p>عناق بين يديك ينسيني خوف اللحود</p>
<p>&nbsp;</p>
<p>انت كنز بين يدي ، ومن هبالي لا يعيا و لا يمل</p>
<p>كيف نرد الجميل يا أمي و كمالي ، قافلة بألف جمل</p>
<p>لا تكفي ذرة من عطائك ليا بين صباح و عشية يا الفل</p>
<p>وردة وحيدة فجناني تعطر حياتي بالشوق و العسل</p>
<p>&nbsp;</p>
<p>نبغيك معايا ديما لا نتفارقو</p>
<p>نحكيلك خرايف و قصص قديما ، نزيدو نتوالفو</p>
<p>و تعيديلي الماضي و اللي فات ولا نختالفو</p>
<p>ونحط راسي فوق كتافك ريحك عارفو</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566633"></a>سال قلبك</h1>
<p>&nbsp;</p>
<p>تنبغيك .. سال قلبك .. القلب على القلب</p>
<p>&nbsp;</p>
<p>هو اخ ، و امو شقيقتي من نفس الشجرة</p>
<p>روحي و نشوفو فراسي و نلمحو فالݣمرة</p>
<p>حسنو طيب و أنسو عجيب حلاوة من الثمرة</p>
<p>عطفو ليا كيف خليلي وفالعين حرت فالنظرة</p>
<p>&nbsp;</p>
<p>يا سلام على كلامو</p>
<p>آه يا ودي على سلامو</p>
<p>نتمناه يكون فيامو</p>
<p>قائم بداتو و سيد راسو</p>
<p>&nbsp;</p>
<p>آه عليك خيي يا لحنين</p>
<p>نشوف فيك ݣاع الزين</p>
<p>فساير يامي بين الثلاث و الاثنين</p>
<p>نفكر فيك و ساكن الروح و حاطك بين العين</p>
<p>&nbsp;</p>
<p>حنا بثلاثة نهر من نفس العين</p>
<p>نشربو بتبات و ساسنا مثين</p>
<p>بالصفا و لا شي خفا و لكلام رزين</p>
<p>حبنا لزام يكون حكام و قدرو ثمين</p>
<p>&nbsp;</p>
<p>المودة اللي تجمعنا بحالها قلال</p>
<p>و الفنان اللي بدعنا شانو دلال</p>
<p>بين الفعل و القوال</p>
<p>حنا ماليها و مالينا مثال</p>
<p>&nbsp;</p>
<p>لا تستعجل فحال الدنيا</p>
<p>عنداك تريب و تكون فريا</p>
<p>يا لحبيب راه بكاني أمر البليا</p>
<p>ما نلومك لاكن صعابة فعيني الجريا</p>
<p>&nbsp;</p>
<p>اللي بغيتيه يجيك ، اللي خلقك ما يخليك</p>
<p>الدنيا تدور غير عليك ، و كنوز الارض بين يديك</p>
<p>شاور فالطريق و شوف اللي قدام عينيك</p>
<p>اللي طلبتيه يجيك و ربي ما ناسيك</p>
<p>&nbsp;</p>
<p>حبل المودة جامعنا بلا جميل</p>
<p>نعيشو اللحظة تسعدنا فوقت قليل</p>
<p>و اللحظة الصغيرة خالدة بشوق جليل</p>
<p>تكون لحظة هامدة ، كيف الحياة جامدة يا لخليل</p>
<p>&nbsp;</p>
<p>هاد اللحظة باللي ليها و عليها</p>
<p>فيها الخير و التيسير يضويها</p>
<p>نور كثير يبين طريق توريها</p>
<p>عشقنا وردة جورية نغير عليها</p>
<p>&nbsp;</p>
<p>وردة فرنسيا ، وردة مسك و وردة آسيويا</p>
<p>لا حد يعرف منين جات ولا كيف ولات دمشقية</p>
<p>يا حبيبي شوف فيا ، راني نبغيك و حبك هدية</p>
<p>&nbsp;</p>
<p>نحمد الله الكريم اللي جمعنا بلا ميعاد</p>
<p>نحمد الله العظيم اللي جمع بين لبعاد</p>
<p>نحمد الله اللي جعل فيكم كل المراد</p>
<p>نحمد الله القريب بإسمو الاعظم العجيب يتاوي لمتنا و يقوي الفتنا و يثبت الاوتاد</p>
<p>&nbsp;</p>
<p>حنا خاوة ما ليها حدود</p>
<p>لا تنهيها دنيا و لا لحود</p>
<p>كولشي بأمر المعبود</p>
<p>كيف تلاقينا هنا نتلاقاو عند الودود</p>
<p><br /><br />***<br /><br /></p>
<h1><a name="_Toc85566634"></a>المعلم</h1>
<p>&nbsp;</p>
<p>والديا وحبابي خلاوني ليك</p>
<p>حياتي و فعالي جاو بين يديك</p>
<p>صغري و كمالي مرهون عليك</p>
<p>علمتيني الحكمة ، الادب كيندير نخليك</p>
<p>&nbsp;</p>
<p>انت الاخ و الصديق</p>
<p>انت الاب و الرفيق</p>
<p>انت خليلي فكامل الطريق</p>
<p>علمتيني وما خليتي من جهدك شي ، وكيفاش نفيق</p>
<p>&nbsp;</p>
<p>يا من هو معلم و استاذ</p>
<p>يا من هو عالم و لنشر العلم معتاد</p>
<p>يا اللي علمتيني بلا حساب و ماهو محساد</p>
<p>سلامي ليك ، وحبي نرسلو ليك مقتاد</p>
<p>&nbsp;</p>
<p>ݣاع اللي نقولو قليل فحقك</p>
<p>نتا تاج راسي و ملي نشوفك نعرفك</p>
<p>قلادة فوق صدري و مشتاق لولفك</p>
<p>كنزي و راس مالي حرت فوصفك</p>
<p>&nbsp;</p>
<p>كلامك ليا خلاني نميل</p>
<p>علمتيني العزة و لا نكون دليل</p>
<p>نهارك سعيد و قدرك جليل</p>
<p>حسنك بديع و علمك جميل</p>
<p>&nbsp;</p>
<p>سلامي لݣاع من علمني حرف</p>
<p>نهدي كلامي لكل من نساني خوف</p>
<p>والله يرحم ݣاع اللي ماتو وخلاوني نشوف</p>
<p>و اللي قبل عليا فكل ظروف</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566635"></a>ها لواه</h1>
<p>&nbsp;</p>
<p>ها لواه أ لواه</p>
<p>حبيبي خلى زماني و نساه</p>
<p>أ لواه ، و علاه اللي مشا تترجاه</p>
<p>أ لواه ، على اللي نبغيه و نتمناه</p>
<p>&nbsp;</p>
<p>أ لواه على السالبني ببهاه</p>
<p>قال كلام صواب و نتسنا ملقاه</p>
<p>الواه و اللي غارو منا و علاه</p>
<p>عينيه بحور و رموشو سماه</p>
<p>&nbsp;</p>
<p>ألواه .. فين العشق و سواه</p>
<p>يا و محلاه سلامو و دواه</p>
<p>ينشد موشكلة دالف ليلة و ليلة مكتوبة فمحياه</p>
<p>يحسن عوانو ، ربي معاه</p>
<p>&nbsp;</p>
<p>ها ودي وعشقت بنادم و صرت نادم</p>
<p>ها ودي و دي ، وجبت بوصيار حتى لباب دار كيف الخادم</p>
<p>ها ودي و دي ودي ها ودي ، و دبحت عجل سمين فراس العين قدام بنادم</p>
<p>و تلاقاو جوج عيون و خلاوني مفتون قادم</p>
<p>&nbsp;</p>
<p>ألواه لواه ، ولفي اللي نساني مشا و خلاني</p>
<p>نتمناه يرجع ثاني لا يكون براني</p>
<p>جمالو فتان و سلب عياني</p>
<p>ما ضنيتو يغدر و يديرها بالعاني</p>
<p>&nbsp;</p>
<p>ها ودي كلامي يسافر فيامي</p>
<p>ودي ها ودي ، و اللي جا قدامي</p>
<p>و يدور فرسامي و يتسارا فحلامي</p>
<p>كلامي حرت فأمرو و تعجبت فقلامي</p>
<p><br /><br />***<br /><br /></p>
<p>&nbsp;</p>
<p>&nbsp;</p>
<h1><a name="_Toc85566636"></a>نويطا بيني</h1>
<p>&nbsp;</p>
<p>تشا خلقها و طلقها تسرح</p>
<p>عيش اللحظة و تفروح</p>
<p>دير اللي بيتي و فرح</p>
<p>الحياة جميلة اللي درتيها ربح</p>
<p>&nbsp;</p>
<p>شطح و غني و قول ألحان</p>
<p>ابدع و فوج على كاع الالوان</p>
<p>رݣادة و عيطة ملحون و غيوان</p>
<p>غير بشوية ولا تكون زربان</p>
<p>&nbsp;</p>
<p>لا تعاتب راسك تكون ندمان</p>
<p>اللي درتيها قوم بيها يا إنسان</p>
<p>ملعوبة و دايزة عواشير فنان</p>
<p>وسع قشابتك و لا حيدها ݣاع نعل بو زمان</p>
<p>&nbsp;</p>
<p>رزقك يجيك من بوعرفة لويسلان</p>
<p>زهيها و زدحها رخي الصهض، بلان</p>
<p>ناس زاهية فرحانة ، فرحة فالمكان</p>
<p>حماق هارب ، لهربا طران بلا فران</p>
<p>&nbsp;</p>
<p>لا حاجة توقفك</p>
<p>زهيها واخا وحدك</p>
<p>عليها و خليها و حيد مرضك</p>
<p>من دي زمان بنادم شي زاهي شي معلك</p>
<p><br /><br /><br /></p>
<p>***</p>
<h1><a name="_Toc85566637"></a>عيني حتالو</h1>
<p>&nbsp;</p>
<p>عيني حتالو و دارو فراسي</p>
<p>حرت و جاو ليا هواسي</p>
<p>حتى شي ما جا قياسي</p>
<p>و سنعمل على و إنه ونحن يا ناسي</p>
<p>&nbsp;</p>
<p>خممت و قلت آ عبد الرحمن</p>
<p>في سبيل الله كولشي مزيان</p>
<p>اللي جات الوقت بيها من المنان</p>
<p>نصطابو الخير بيها ، عنقود من الجنان</p>
<p>&nbsp;</p>
<p>ساوي الميزان و كون عادل بالخير</p>
<p>دير الصروف فوق الكفة بالخاطر و تيسير</p>
<p>لا تسد الدفة و ترݣل ، خلي عقلك صغير</p>
<p>و لا تدبح العفة لوح عليك السواطر فالبير</p>
<p>&nbsp;</p>
<p>واللي صعابة عليك ، عليه خفافة</p>
<p>اللي وحلها يفكها ، لوح اللي تݣالت</p>
<p>راه يجبد من العجين الشعرة</p>
<p>و يجعل من الصحاري ثمرة</p>
<p>&nbsp;</p>
<p>شفت فعين لحبيب و ملت ليه قياس شعرة</p>
<p>كنت نفكر فالعليم و قلت محلاها نظرة</p>
<p>جاني عجيب و كلامو قديم يحيي الزهرة</p>
<p>يا ولفي كنت خديم و ليوم الخاتم من نقرة</p>
<p>&nbsp;</p>
<p>يا الريم الجميلة حسنك سلبني</p>
<p>وخايف لا حد يعدرني</p>
<p>و نولي فبهاك بوهالي</p>
<p>و أرصاد تتكلم فجمالي</p>
<p>&nbsp;</p>
<p>دوخوني العيون السود ، وانا ما مولف</p>
<p>و خدك قالي كلام مصفوف ، يتلف</p>
<p>شعرك حريري ، من بستان مقطوف ،</p>
<p>ماهو شعر ، شعر يتألف</p>
<p>و حاجبك المفتول ، دوخ حالي و بقيت نشوف و نتفتف</p>
<p>&nbsp;</p>
<p>مساك الله بالخير ، جاتني منك هدية</p>
<p>ما عارف واش قلتها و لا قلتيها ليا</p>
<p>فيقتي مشاعر كانت فقلبي منسية</p>
<p>و شفت و زدت شفت لاكن بهاك ، الله الله عيون عسلية</p>
<p>&nbsp;</p>
<p>دقت من نهرك الخالد</p>
<p>آه على حلاوة و كان لديد بارد</p>
<p>يطفي خلايا الدماغ و يروي جسمي الجامد</p>
<p>عمرت برادي و بديت تنشادي على لحبيب الهادي</p>
<p>&nbsp;</p>
<p>بالسلام و حبل لمودة لزام</p>
<p>يا ولفي و السلام بالتمام</p>
<p>ونزيد سلام بلا حساب و نزيد فالنضام</p>
<p>و كلام الروح صفا و دوا الجروح لقدام</p>
<p><br /><br />***<br /><br /></p>
<h1><a name="_Toc85566638"></a>الطير المجروح</h1>
<p>&nbsp;</p>
<p>يا الحمام طائر بين ايامي</p>
<p>نبغيك حاضر و تجي قدامي</p>
<p>فرحتيني و ضويتي رسامي</p>
<p>يا حمام ينشد قصة أحلامي</p>
<p>&nbsp;</p>
<p>كنتي جريح و ماصبت ليك دوا</p>
<p>جا من بعيد ما عرفت وقتاش هوا</p>
<p>كان يصيح بألم ، و خوفو ليا روا</p>
<p>حمام جميل يسلب العين و الهوا</p>
<p>&nbsp;</p>
<p>طار و خلاني , حزين فزماني</p>
<p>قولولو يا خواني واش يرجع ثاني</p>
<p>من أول نظرة سلب عياني</p>
<p>من أول كلمت مشا و رماني</p>
<p>&nbsp;</p>
<p>يا طير تحلق بين نعاسي و فياقي</p>
<p>مرحبا بيك وقتاش ما جيتي</p>
<p>بابي مفتوح ليك و معاهم سواقي</p>
<p>راني معاك حر و حيدت طواقي</p>
<p>&nbsp;</p>
<p>ساير بين الناس ونشوف فزناقي</p>
<p>نقلب عليك لعلك تلفتي او تهتي</p>
<p>ما عندي مانقول مشيتي ولا رجعتي</p>
<p>لا نبغيك مغرور و عليك نجور يا ولفي</p>
<p>&nbsp;</p>
<p>يا حبيب الروح ، كلمت وحدة منك تكفي</p>
<p>تفك لقيود ، و تحيد سناسل الجهل المنسي</p>
<p>تنقر الغبرة من فوق كتافي و مخاوفي</p>
<p>و تطفي جمرة حرقات غصاني و عشاشي</p>
<p>&nbsp;</p>
<p>يا حبيب الروح ، قولي وين نروح</p>
<p>بلا بيك عقلي تايه مجروح</p>
<p>يا ودي ،قلبي يتأمل فالروح</p>
<p>و طيري ما صاب مكان فين يروح</p>
<p><br />***<br /><br /></p>
<h1><a name="_Toc85566639"></a>شكون نتا</h1>
<p>&nbsp;</p>
<p>هو اقرب لينا من حبل الوريد</p>
<p>هو الموجود فين ما كنا و ماشي بعيد</p>
<p>هو الله الواحد الوحيد</p>
<p>هو الكل بالكون و العبيد</p>
<p>&nbsp;</p>
<p>سواك ونفخ فيك من روحو يا إنسان</p>
<p>شكون انت روح ولا جسد ، جاوبوني يا لخوان</p>
<p>ولا ماخديتيهاش بالحسبان</p>
<p>الروح وحدة فملك الله معروفة من هادي زمان</p>
<p>&nbsp;</p>
<p>انت المطرقة و الحديد</p>
<p>انت الشيخ و المريد</p>
<p>انت الطبيب و لمريض</p>
<p>انت ملك الله الوحيد</p>
<p>&nbsp;</p>
<p>و الروح وحدة خالدة لا تعيا و لا تمل</p>
<p>تسبح بداخلك تصنت ليها ولا تكل</p>
<p>عيش اللحظة و نسا لهم يكون وادك حمل</p>
<p>القافلة كيف سفينة بحال البحر بحال الرمل</p>
<p>&nbsp;</p>
<p>نسيم يطفي نار الاشواق ، عطر و هوا</p>
<p>جمال فتان ، حسن منو العاشق روا</p>
<p>عنقود عنب ، وسط الصحاري من العشق بها</p>
<p>يا ودي ياودي ، راه اللي مشالو لزام يتشافا</p>
<p>&nbsp;</p>
<p>غريب قالهالي ، فنهار من يامي</p>
<p>لحبيب جابهالي لقدام باب داري</p>
<p>كنزي و راس مالي و القوة ديالي</p>
<p>لعزيز الغالي من غيرو ما يحلالي</p>
<p>&nbsp;</p>
<p>و كيف يكون هذا اللي ندوي عليه من غير لحبيب</p>
<p>شكون هاد لمسئالة اللي تخليني منو غريب</p>
<p>فين مشيت نصيبو ، لكلمت لبديت نلقاه منها قريب</p>
<p>يا ناس الصفا ، يا صفو الوداد ، كيف يغيب</p>
<p>&nbsp;</p>
<p>مالي و مال الناس و مال الناس فيا</p>
<p>شنو هو لقياس ، شنو بزاف و شنو شويا</p>
<p>كيفاش نحسبو ، هذا غادي زربان و هذا بروية</p>
<p>كولها فطريقو و طريق و حدا مسرحة ولا ملوية</p>
<p><br /><br /><br />***<br /><br /><br /></p>
<h1><a name="_Toc85566640"></a>الرزق</h1>
<p>&nbsp;</p>
<p>سبحان الله ، رزق شي على شي</p>
<p>سبحانه يوصل طرف العيش لكلشي</p>
<p>زادك بين يديك نهارك ، و ليلك تبات معشي</p>
<p>ما نسا حتى واحد ما فرط فشي</p>
<p>&nbsp;</p>
<p>شمر على كتافك و هز فاسك و مشي</p>
<p>بين الطرقان قلب بين سطور الغاشي</p>
<p>لا تتخبا تكون حزين وتدير لفراشي</p>
<p>لا تخاف من لعومة فكتاب بلا حواشي</p>
<p>&nbsp;</p>
<p>رزقك مضمون حرك لما يبان لعطشان</p>
<p>اللي فاتك لا تكون عليها ندمان</p>
<p>و اللي قدامك لا تشطن بها ، تكون حيران</p>
<p>هو الرزاق فساير ليام و دوام الزمان</p>
<p>&nbsp;</p>
<p>سبحان الله ، شوف العشاق</p>
<p>الاشواق جامعاهم بلا زواق</p>
<p>وردة توضح الصورة او عناق</p>
<p>لمست تكفي و قبلة تحيي المشتاق</p>
<p>&nbsp;</p>
<p>يا ورود سايرة بين القلوب</p>
<p>ديري دائرة و دقي هاد الباب</p>
<p>نفسي حائرة و عقلي فيه ضباب</p>
<p>نتعلم منكم كيفاش نسيرو بين لحباب</p>
<p>&nbsp;</p>
<p>يا سيدي ربي يا لعالي</p>
<p>انا ليك جيت فكامل حوالي</p>
<p>جبت معايا خطوط و علالي</p>
<p>تلقا عندي بيات من روحي</p>
<p>&nbsp;</p>
<p>كيف زجاجة ساطعة شفافة</p>
<p>وردة فشجرة من تفاحة</p>
<p>بسمت تضوي خد عشاقة</p>
<p>كلمت عسل من لحن دواقة</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566641"></a>هذا بيان</h1>
<p>&nbsp;</p>
<p>صاحبي أجي نوريك طريق النجاح</p>
<p>سمع لكلامي نوصيك بغيناها ارض الفلاح</p>
<p>انا معاك خيي على الدوام و طريقنا كولو رباح</p>
<p>انا وياك واحد ، متساويين ولكن خاصك ترتاح</p>
<p>&nbsp;</p>
<p>يا خيي لعزيز الغالي اللي بحالي</p>
<p>&nbsp;</p>
<p>انا نقوم بيك ، ندوي عليك ، نهز همك</p>
<p>انت خليفة ، اوا ديرني خليفة عليك</p>
<p>عطيني مقالد الحكم و عمرني نخليك</p>
<p>حيت صعيب عليك تمشي فدرب الحياة ، برجليك</p>
<p>&nbsp;</p>
<p>لازمك اللي يكون وصي عليك</p>
<p>لازم عليك تعطي صوتك</p>
<p>لازم تكون تحت مني و تزيد خوفك</p>
<p>لزام يكون حد حسن من حد و تلوم ظروفك</p>
<p>&nbsp;</p>
<p>يا ودي و اللي ما عجباتكش قولها</p>
<p>قولها و انا معاك نشوف و يوصلني صوتها</p>
<p>واللي رفضتها ، غوت عليها ، خرج لزنقا و وريها</p>
<p>و انا ݣاع ما نديها فيها ، ياك روحك بعتيها</p>
<p>&nbsp;</p>
<p>يا اللي تحبو لقلوب</p>
<p>يا اللي و تجتنبو لعيوب</p>
<p>و اللي بيني و بينو علام الغيوب</p>
<p>يا حبيب الرفاقة يا ونيس الدروب</p>
<p>&nbsp;</p>
<p>راه الدنيا حساب ، أجي تشوف</p>
<p>و ياك واحد يساوي واحد ، بلا خوف</p>
<p>ياك واحد لا يساوي مليون ، هادشي معروف</p>
<p>لحساب باين للي بغا يشوف</p>
<p>&nbsp;</p>
<p>سمع يا لحبيب القلب التائه</p>
<p>&nbsp;</p>
<p>هادي ما هي فوضى محشودة</p>
<p>هادا قانون ، حكمة معروضة</p>
<p>و كلها سيد راسو ، مفروضة</p>
<p>و لا تهمني الأقوال المرصودة</p>
<p>&nbsp;</p>
<p>لا من يمثلني</p>
<p>ربي خلقني</p>
<p>و روحو تحركني</p>
<p>و بهاه يعلمني</p>
<p>&nbsp;</p>
<p>يا خيي لا تنسا لمودة و الجود</p>
<p>قولي فاش راك تتحكم بلا قيود</p>
<p>صلح راسك ، ارضك تبان ، و تكون موجود</p>
<p>يا اهل الاحسان يا صحاب البيان و الردود</p>
<p>&nbsp;</p>
<p>يا اهل الصفا ، يا صحاب لوفى و شهود</p>
<p>قولولي واش اللي داها فراسو محدود</p>
<p>واش اللي فك وحايل راسو فوضوي مطرود</p>
<p>واش اللي حب ناسو و تساوا فقياسو ، منبود</p>
<p>يا حباب الله فكل مكان سلامي ليكم بيان</p>
<p>بيان واضح كيف ماء عدب دايز فجنان</p>
<p>يوصل مسامعكم و يضرب فالطرقان</p>
<p>ونبغيو بيه ستر الله الواحد الرحمان</p>
<p><br /><br />***<br /><br /></p>
<h1><a name="_Toc85566642"></a>الدنيا</h1>
<p>&nbsp;</p>
<p>تأمل معايا فحال الدنيا</p>
<p>هادي شتوا و خريف</p>
<p>هدا ربيع و هدا صيف</p>
<p>&nbsp;</p>
<p>تجيك الشتوا تسقي الفدان</p>
<p>تنبث بدرة كأنها لوحة فنان</p>
<p>تعطي الغلا و ترحم لبدان</p>
<p>&nbsp;</p>
<p>شوف الشمس تضوي بالوان</p>
<p>طاقة حرة تزهي لمكان</p>
<p>تجفف الثمرة و تشرح الزمان</p>
<p>&nbsp;</p>
<p>شوف و زيد شوف شجر الرمان</p>
<p>يوهب راسو ليك يا إنسان</p>
<p>كل حبة كأنها ألحان</p>
<p>&nbsp;</p>
<p>شوف معايا فحال الدنيا</p>
<p>هادي دابة هذا طير</p>
<p>هادي سحابة هادا بير</p>
<p>&nbsp;</p>
<p>ماء عدب بين لفجاج يسير</p>
<p>جاب لحياة و فضل كبير</p>
<p>و لولى القطرات ما يعمر السد ولا البير</p>
<p>&nbsp;</p>
<p>شوف معايا و فهم لحكاية</p>
<p>كولشي ميسر تحت سماية</p>
<p>نحل و عسل فيه دواية</p>
<p>&nbsp;</p>
<p>شوف معايا عمرك تسالي</p>
<p>حال الدنيا عجيب و حلالي</p>
<p>كولشي فيها يخدم بالتوالي</p>
<p>&nbsp;</p>
<p>تعلم يا خيي من خلق الله</p>
<p>تأمل و سجل كيف تدور سماه</p>
<p>ستفد من بها لخدم اللي سخر ببهاه</p>
<p>&nbsp;</p>
<p>بين حباب الله تسير الريح</p>
<p>هادا غربي هادا شرگي</p>
<p>كل واحد فيهم يحكي</p>
<p>&nbsp;</p>
<p>يحكي قصة لغرام</p>
<p>يجري يجري فساير ليام</p>
<p>لا يكل ولا يمل من بطش بنادم</p>
<p>&nbsp;</p>
<p>وهب راسو و جا يكون ليك خادم</p>
<p>خادم الحب ، يا حب راني ما نادم</p>
<p>على مجيتي لعتابك و نحط كتوبي و لوازم</p>
<p>&nbsp;</p>
<p>راني خادم بين حباب الله</p>
<p>راني خادم و نرجى ملقاه</p>
<p>راني خادم تحت ضو بهاه</p>
<p><br /><br /></p>
<p>***</p>
<p><strong>&nbsp;</strong></p>
<h1><a name="_Toc85566643"></a>الهدف</h1>
<p>&nbsp;</p>
<p>منك بغيت الف نظرة و نظرة</p>
<p>لكن صعاب عليا نقول هاد الهضرة</p>
<p>قولي كيفاش نشوف غي نظرة</p>
<p>حسن و دلال و عيون ݣمرة</p>
<p>&nbsp;</p>
<p>نورك صافي يطفي جمرة المشتاق</p>
<p>آه على لهيب الفراق</p>
<p>دواق بلا زواق و حب فالاعماق</p>
<p>يسلب الالباب ، لحماق ، فسواق العشاق</p>
<p>&nbsp;</p>
<p>خدك بستان ، قصور و وديان</p>
<p>يحكيو عليه اهل الاحسان</p>
<p>سعداتي بيك و روحي ليك</p>
<p>&nbsp;</p>
<p>اللي بغيتيه ديرو بيديك</p>
<p>&nbsp;</p>
<p>لا تقول جاية الأزمة</p>
<p>لا تݣول حاضرة فالزحمة</p>
<p>بالمعقول شوف برحمة</p>
<p>رحم راسك و خود لقمة</p>
<p>&nbsp;</p>
<p>من الحياة الجميلة</p>
<p>ولقى راسك بلا حيلة</p>
<p>اهدافك لقصيرة و طويلة</p>
<p>خليها عليه و تشبت بالحياة</p>
<p>&nbsp;</p>
<p>اللحظة جميلة</p>
<p>&nbsp;</p>
<p>حضور كامل الاوصاف شامل الاحساس</p>
<p>لا يكون فيه هواس و لا خوف دامس</p>
<p>كون سعيد فكل الاحوال فالصيف و البرد القارس</p>
<p>ݣاع تقدر عليه ، بين يديك لا تخليه ، بالقياس</p>
<p>&nbsp;</p>
<p>قياس برادك ، براد نقرة كبير ، جبل</p>
<p>شحرو و طلع الدكة بالمهل</p>
<p>لا يدوب و تكون بهل</p>
<p>طريقك سيرها ،و اللي جابتك ديرها ، و المحبة قبل</p>
<p><br /><br />***<br /><br /></p>
<h1><a name="_Toc85566644"></a>أنا جيت</h1>
<p>&nbsp;</p>
<p>انا جيت هانا جيت</p>
<p>مرحبا بيك و الف مرحبا و سهلة</p>
<p>جيتي نورتي البيت</p>
<p>و وردا بان من عتمها او زهرة</p>
<p>&nbsp;</p>
<p>يا حبيب العين عييت</p>
<p>خليك معانا للصبح ونسني غدة</p>
<p>معاك الدنيا وقفات</p>
<p>و بين يديك الحياة شرقات</p>
<p>&nbsp;</p>
<p>شجرة مشعة فالساحات</p>
<p>برج يرتقي فالسماء او نجمة</p>
<p>انا جيت انا جيت</p>
<p>وليت وليت فيامي نكويت</p>
<p>&nbsp;</p>
<p>حسامي فقاع البيت</p>
<p>وخيلي قدامي تدوز بخفة</p>
<p>سبحان الله جلالو معاية</p>
<p>لا يغيب و فين مشيت نلقاه حداية</p>
<p>&nbsp;</p>
<p>لا تبحث عليه خارج منك</p>
<p>لا تجعلوا بعيد عنك</p>
<p>هو أقرب ليك من نفسك</p>
<p>هو نور عينيك و انيس دربك</p>
<p>&nbsp;</p>
<p>يصفي روحك</p>
<p>يداوي جروحك</p>
<p>يعطيك دواك</p>
<p>و يصفي سماك</p>
<p>&nbsp;</p>
<p>القوة بين يديك</p>
<p>الحكمة و الرزق يجيك</p>
<p>وسط منك ملكو يغنيك</p>
<p>انت كل ما تريد ، يعطيك</p>
<p>&nbsp;</p>
<p>اسمع صوت روحك</p>
<p>رحمة الله تجيك</p>
<p>لا إنكي لا كارما تخليك</p>
<p>تحط يديك</p>
<p>&nbsp;</p>
<p>لا حكيم يقريك</p>
<p>روحك توريك</p>
<p>اتبع شعاع نورك</p>
<p>قربو ليك يهديك</p>
<p><br /><br />***</p>
<p>&nbsp;</p>
<h1><a name="_Toc85566645"></a>الغربة</h1>
<p>&nbsp;</p>
<p>اللي كرهتيه دعي ليه دعوة تصيبو</p>
<p>رزق الغربة يكون من نصيبو</p>
<p>عايش وحيد خلا حبابو</p>
<p>ما هو من هنا ما هو من لهيه ، ترك عتابو</p>
<p>&nbsp;</p>
<p>هايم فبلاد الناس ويقلب على صحابو</p>
<p>ما بين وحدة و خوف ساد عليه بابو</p>
<p>يتفكر بلادو و هاز معاه وتادو</p>
<p>فينما لقا رزقو يحط عتادو</p>
<p>&nbsp;</p>
<p>يبكي لفراق و خلى ميمتو و اللي ليه</p>
<p>لنظرة منها مشتاق او عناق يفاجي عليه</p>
<p>يتوحش ريحة واليديه و لحماق يطوف بيه</p>
<p>يا خيي كولنا كرهنا الحال واللي فيه</p>
<p>&nbsp;</p>
<p>يا خيي صبر كولشي دايز</p>
<p>مازال تدوز الوقت و فبلادك تكون فايز</p>
<p>خويتيها و نعدرك ، سمحتي فيها بالعز</p>
<p>نفكر يامي فيها ، نتفكر خيالي فيها وقلبي يقفز</p>
<p>&nbsp;</p>
<p>لزام عليا نرجع ليها</p>
<p>تراب بلادي فخطوة نمشيها</p>
<p>نزور بلادي باللي ليها و عليها</p>
<p>يا خيي و ارضك تبنيها</p>
<p>&nbsp;</p>
<p>بلادك تبكي فراقك ليها</p>
<p>حتى ام ما تنسا ولادها</p>
<p>انت ساسها و أصل عمادها</p>
<p>&nbsp;</p>
<p>توحشناك</p>
<p>&nbsp;</p>
<p>***<br /><br /></p>
<h1><a name="_Toc85566646"></a>البناي</h1>
<p>&nbsp;</p>
<p>نطلع سواري لبلاد</p>
<p>و نبني بحجر مصقول حيطان و وتاد</p>
<p>فوق السرير عالي ، نسر شامخ معتاد</p>
<p>يحكي حكاية البشرية من دي زمان</p>
<p>&nbsp;</p>
<p>كيف شتايا كيف صيفي</p>
<p>كيف ربيعي كيف خريفي</p>
<p>نبني و نعيد فصواري</p>
<p>و الميزان ديما فجيبي</p>
<p>&nbsp;</p>
<p>نطلع الضالت بالتكبير للعظيم</p>
<p>لا اله الا الله راني فملكك خديم</p>
<p>شمسك حارقاني و نتا الرحيم</p>
<p>سݣم ميزاني نتا لعليم</p>
<p>&nbsp;</p>
<p>لا من يسول على حالي</p>
<p>و لا من يدق باب داري</p>
<p>لا اله الا الله فيها شواري</p>
<p>و مع تيسير الله وصل خباري</p>
<p>&nbsp;</p>
<p>يا جنود الخفا</p>
<p>يا ونيس الدفا</p>
<p>يا عشيق البها</p>
<p>يا أولي النُّهَى</p>
<p>&nbsp;</p>
<p>سلامي ليكم بهى</p>
<p>و عقلي فحبكم سها</p>
<p>&nbsp;</p>
<p>***<br /><br /></p>
<p>&nbsp;</p>
<p>&nbsp;</p>
<p><br /><br /></p>
<h1><a name="_Toc85566647"></a>الخليفة</h1>
<p>&nbsp;</p>
<p>شعاع يمر بين الاغصان</p>
<p>يضوي الدنيا و يزهي لمكان</p>
<p>يجعل الجلسة بديعة من الجنان</p>
<p>و ينور طريق عروج الانسان</p>
<p>&nbsp;</p>
<p>يدفي جوي و يهز همي</p>
<p>و طيور تجري وسط حلمي</p>
<p>و يا اللي يسال على اصلي و دمي</p>
<p>انا خليفة و الارض مكتوبة باسمي</p>
<p>&nbsp;</p>
<p>يا زهر الطيب اللي يحلالي</p>
<p>يا صوت الحبيب كون عالي</p>
<p>نبغي نصيب راحة بالي</p>
<p>و نطير بعيد وسط خيالي</p>
<p>&nbsp;</p>
<p>لا تكون غريب قالهالي</p>
<p>جاني عجيب أمر كمالي</p>
<p>و يا لحبيب راك غالي</p>
<p>نبغيك قريب يا دلالي</p>
<p>&nbsp;</p>
<p>يا دلالي لا قنطة تحت الله</p>
<p>شوف و تأمل فشعاع بهاه</p>
<p>كون حكيم و راسك لا تنساه</p>
<p>شانو عظيم ، نظر كيف دايرة سماه</p>
<p>&nbsp;</p>
<p>مرصعة بحجر لا تالي ليه</p>
<p>ضو القمر جنبك يزهيه</p>
<p>و قوال البشر ما تديلو ما تعطيه</p>
<p>لا تكون جاهل تمشي و تخليه</p>
<p>&nbsp;</p>
<p>نجلس وحيد و تكون ونيسي</p>
<p>لا تجيني بعيد راك جليسي</p>
<p>وسط مني و بين نفاسي</p>
<p>بين عياني و مع راسي</p>
<p>&nbsp;</p>
<p>يا خليل الدوام</p>
<p>يا حبيب ليام</p>
<p>يا نور السلام</p>
<p>يا بدر التمام</p>
<p>&nbsp;</p>
<p>كلامي ما يصيب كلام</p>
<p>يعبر بيه على حبك بالتمام</p>
<p>انت هو ، صافي هو ، بلا تخمام</p>
<p>و كل لكلام زيادة فالحلام</p>
<p>&nbsp;</p>
<p>اللي فجهدك عطيه</p>
<p>فطريقك ليه</p>
<p>عاندني و زيد لهيه</p>
<p>يا حبيب الروح ، سلامي ليك و ليه</p>
<p><br /><br />***<br /><br /></p>
<h1><a name="_Toc85566648"></a>الطريق</h1>
<p>&nbsp;</p>
<p>الطريق سايرة كيف الواد</p>
<p>والناس حائرة فين تحط لوتاد</p>
<p>فالواد شي تايه شي معتاد</p>
<p>وشي يعاند شي محساد</p>
<p>&nbsp;</p>
<p>شي عاجبو حالو شي باغي يخوي لبلاد</p>
<p>شي مفتون بمالو و شي حزين مقتاد</p>
<p>الحوت فيه هايم يشطح و يزيد</p>
<p>و القرش الابيض ولا صعيب زاد</p>
<p>&nbsp;</p>
<p>حال الواد ماتلا عاجبني ، وصولو بعاد</p>
<p>والارصاد تخلعني ، تقولي مابقا مقاد</p>
<p>مرا هائج مرة وديع مرا عقبة مرة هواد</p>
<p>صعيب تعول عليه وديرو عماد</p>
<p>.</p>
<p>و انا اللي ليها ليها</p>
<p>و ساقية الواد نمشي ليها</p>
<p>نحط سفينتي و نسبح فيها</p>
<p>و اللي تقالت عليا نرميها</p>
<p>&nbsp;</p>
<p>سار المركب و لما يغطيه</p>
<p>رافع رايتي و النور نوريه</p>
<p>و نتلاقا حباب الله فطريقي ليه</p>
<p>نفكر فالتجديفة و اللي فجهدي نعطيه</p>
<p>&nbsp;</p>
<p>وصلت للبر و لقيت الجدر</p>
<p>لقيتو در مكنون و عطر من زهر</p>
<p>كلامو موزون و اللي بغيتو حضر</p>
<p>و بديت نقول سعدي بالنظر</p>
<p>&nbsp;</p>
<p>ننظم فبهاك هاد لقصيدة</p>
<p>جمالك فتان و حروفك مليحة</p>
<p>وقفتي زماني وطلعات تنهيدة</p>
<p>وردة فعياني و شعرك جريدة</p>
<p>&nbsp;</p>
<p>يا محلاك فعياني .. يا محلاك فعياني</p>
<p>سري و أمر زماني</p>
<p>هزيتي بقدري و شاني</p>
<p>ما دمت معايا نلزم مكاني</p>
<p>&nbsp;</p>
<p>بسم الله فالبداية و النهاية</p>
<p>بسم الخالق المنان فأرضي و سماية</p>
<p>نعول عليه فكل مكان ضوي و رجاية</p>
<p>نفوض امري لله خالقي و بهاية</p>
<p><br /><br />***</p>
<h1><a name="_Toc85566649"></a>المفتاح</h1>
<p>&nbsp;</p>
<p>اللي تريدو بالمحبة تصيبو</p>
<p>العشق و المودة يجمع حبابو</p>
<p>كلام النخوة فطريق عتابو</p>
<p>و ترياق الهيام فشموخ وتادو</p>
<p>&nbsp;</p>
<p>سلم امرك و عطي مفاتحك</p>
<p>حب الناس راهم جماعتك</p>
<p>شحال منهم ما يعرف قرايتك</p>
<p>خليها زوينة و الحب ديرو رايتك</p>
<p>&nbsp;</p>
<p>يا سائل كيفاش و باش</p>
<p>تأمل آش يصير فالنعاش</p>
<p>واش تخلي جسمك و لا يخليك فراش</p>
<p>نتا السائق لا تكون بهل و قول فالدنيا علاش</p>
<p>&nbsp;</p>
<p>علاش يا خيي هاد اللحظة</p>
<p>علاش تسمع و روحك كيف الوردة</p>
<p>علاش الافكار يجيو سحاب و انت تتقدة</p>
<p>سول روحك ، عيط ليها و خلي المودة</p>
<p>&nbsp;</p>
<p>الدنيا زوينة بلا قياس</p>
<p>و اللي هوسك بحال الفاس</p>
<p>وهم ينعسك و يجيك فالراس</p>
<p>و زلتي حسبها كاس فضة منقوش من فاس</p>
<p>&nbsp;</p>
<p>صقل كلامي و نقيه من الوسواس</p>
<p>فهم لمعاني و قبل هدية من ورد الياس</p>
<p>انت و انا واحد ، جيت نفيقك من النعاس</p>
<p>جيتك مراية توريك نواقصك و نعمر ليك الكاس</p>
<p>&nbsp;</p>
<p>شرب من عين عيني</p>
<p>شوف بقلب يبغيني</p>
<p>لا تخلي روحي تخليني</p>
<p>و قربني ليك و سقيني</p>
<p>&nbsp;</p>
<p>فطريقو كولشي مسموح</p>
<p>اللي درتيها جمال من الروح</p>
<p>العار لا تخليها و تبكي و تنوح</p>
<p>سير ليها و داوي لجروح</p>
<p>&nbsp;</p>
<p>راني نبغيك و بلا جميل</p>
<p>عشقي ليك فات لقياس يا لخليل</p>
<p>نبغيك و نسول فيك فالليل الطويل</p>
<p>و ملي يصبح نكون حداك يا الجميل</p>
<p>&nbsp;</p>
<p>***<br /><br /></p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566650"></a>روحي</h1>
<p>&nbsp;</p>
<p>واش كلامك يتقادا يا روحي</p>
<p>واش نيل العشق يجف يا محبوبي</p>
<p>النهر الخالد غادي بينا و يمحي دنوبي</p>
<p>و طيور تغرد فوق غصان المودة يا عجوبي</p>
<p>&nbsp;</p>
<p>يا روحي</p>
<p>&nbsp;</p>
<p>زيدي كلميني و خرجي المكنون</p>
<p>واش انا بحبك مفتون</p>
<p>و هذا شوية من جنون</p>
<p>انا مجنون بيك يا لعيون</p>
<p>&nbsp;</p>
<p>سهران الليل نتأمل فالرموش</p>
<p>زينك صافي و حسنك ماشي مغشوش</p>
<p>ما شكماني انا و ياك نبنيو عشوش</p>
<p>و نهيمو فالحب و نعيشو بقروش</p>
<p>&nbsp;</p>
<p>هزيت راسي لسمايا بانتلي نجمة و جوج .</p>
<p>&nbsp;</p>
<p>أجي شوف معايا راهم فالعتمة صفوف</p>
<p>تاج فراس بهايا و نكتب عليهم حروف</p>
<p>شامخين نسور ما يعرفو قهرة ولا خوف</p>
<p>كلامهم زين و دلالة لكل درويش يشوف</p>
<p>&nbsp;</p>
<p>دورة راسي بانلي لوتد مغروس</p>
<p>مصافين عساكرية تقول مبرزين عروس</p>
<p>و الناس فيهم دواو ليا و قالو ساسهم مسوس</p>
<p>خايفين الحية دور بيا و بلادي نبيع بثمن منقوص</p>
<p>&nbsp;</p>
<p>يا لايمي ، كون غي سولتي على الود</p>
<p>نعطيك خبار صحيحة و يجيك مني الرد</p>
<p>راه الارض عروس و حبابها دارو عليها سد</p>
<p>هوما سياد هاد البلاد و عزتهم ما ليها حد</p>
<p>&nbsp;</p>
<p>ياك قالو بنادم سيد راسو</p>
<p>و بحال والو شي نهار يفيق من نعاسو</p>
<p>مايلالو كون غير داها فهواسو</p>
<p>لا تتسنا لحكيم يقريك سرار ، غير قياسو</p>
<p><br />***</p>
<h1><a name="_Toc85566651"></a>الميزان</h1>
<p>&nbsp;</p>
<p>قلبي ينبض بوجودك</p>
<p>يفكرني لا ننسا حضورك</p>
<p>و ناس و غيوان يحكيو حياتك</p>
<p>حب و سلام نقراهم فروايتك</p>
<p>&nbsp;</p>
<p>فالدنيا يا خيي</p>
<p>&nbsp;</p>
<p>ها الساهي ها لموݣد</p>
<p>ها الغافل ها الموحد</p>
<p>ها الصعيب الجامد</p>
<p>ها اللي محنته كالورد</p>
<p>&nbsp;</p>
<p>كولهم فطريقك ، طريقك واحد</p>
<p>تلاقاو حداية فهاد المجمع الساعد</p>
<p>نشوف فيهم سماية و كلمتك يا الصمد</p>
<p>واحد ناشط جاه الفرح السعيد</p>
<p>&nbsp;</p>
<p>واحد كئيب جاه القرح و التنهيد</p>
<p>و واحد آخر فعشقك يحكي و يعيد</p>
<p>لا تهمو فرحة ولا حزن و لا قريب و لا بعيد</p>
<p>يفكر فبهاك يا الواحد ، يا المعبود</p>
<p>&nbsp;</p>
<p>لزام عليا نتفكر فبهاك</p>
<p>صعيب عليا ما نشوف سماك</p>
<p>أمر قاصح ما نتدبر فنجواك</p>
<p>يا مول الݣاعة و روحي حداك</p>
<p>&nbsp;</p>
<p>فهاد الدنيا ، فخلقك الموزون</p>
<p>&nbsp;</p>
<p>اللي ما تعجبني</p>
<p>راه هدية تسعدني</p>
<p>واللي ظلمني ، فلحين عطاني</p>
<p>فرصة نسمح و هاد القضية تفرحني</p>
<p>&nbsp;</p>
<p>واللي خوفني</p>
<p>راه لزام نحبو و لا يدوخني</p>
<p>يا سيادي و اللي وعدني</p>
<p>ننساه و نديرو فيد الله و يوردني</p>
<p>&nbsp;</p>
<p>شوف فيا لا تعضرني</p>
<p>سمع كلامي و لا تحاكمني</p>
<p>ولي حطني فالميزان و عبرني</p>
<p>يجيب الصروف اللي تلزمني</p>
<p>&nbsp;</p>
<p>و يكونو من دهب</p>
<p>ولا حجار من أرض العجب</p>
<p>ولا جواهر كريمة بالحسب</p>
<p>الا جاتك صعيبة ، بلاش عليك يا خليل النسب</p>
<p><br /><br />***<br /><br /></p>
<h1><a name="_Toc85566652"></a>عشيق الكمال</h1>
<p>&nbsp;</p>
<p>ݣاع البلدان مساجد</p>
<p>ݣاع الحيطان معابد</p>
<p>بين ضلوعي نطيح ساجد</p>
<p>و بين هواسي نكون عابد</p>
<p>&nbsp;</p>
<p>قلبي ليه يسبح</p>
<p>و عقلي فحمدو يسبح</p>
<p>سرو لروحي يتوضح</p>
<p>عشقو لناسي يتفضح</p>
<p>&nbsp;</p>
<p>يا السامعين ، اللي نبغيه</p>
<p>ربي وحدو عالم بيه</p>
<p>دعوتي ما قلتها</p>
<p>ربي هو يعرفها</p>
<p>&nbsp;</p>
<p>يا الله يا سيدي مولاي</p>
<p>يا حبيب الفقرا يا ونيسي</p>
<p>عشقي ليك عجب فيامي</p>
<p>و أنسي بيك جليسي و حلامي</p>
<p>&nbsp;</p>
<p>يا ربي انت معايا هنايا</p>
<p>مطلع و عالم بسراري و دايا</p>
<p>ما عرفت ما نݣول و لا نصيغ دعايا</p>
<p>دير اللي بيتي انا ليك و أمرك دوايا</p>
<p>&nbsp;</p>
<p>يا سيدي ربي المحمود</p>
<p>يا لعالم كل ميت و مولود</p>
<p>انا روحي ليك تلبي يا الموجود</p>
<p>و قلبي ليك ساير بين الوجود</p>
<p>&nbsp;</p>
<p>قولي اش ندير</p>
<p>شيرلي فين نطير</p>
<p>وضحلي فين نحفر البير</p>
<p>عطيني إشارة و أنا نسير</p>
<p>&nbsp;</p>
<p>انا خديم يا مول الشي</p>
<p>انا معاك و ماباغي نمشي</p>
<p>قالو هذا حماق و تواشي</p>
<p>لا هادا العشق يا الغاشي</p>
<p>&nbsp;</p>
<p>ݣاع الجمال نفرد بيه</p>
<p>كل الدلال فطريقك ليه</p>
<p>الحب و الكمال بين يديه</p>
<p>العشق و لهيام ملي تونس بيه</p>
<p>&nbsp;</p>
<p>يا عشيق الدلال يا حبيبي</p>
<p>قلبي ليك يصيح بنار لهيبي</p>
<p>دمي يجري بيك و روحي</p>
<p>و كلي ليك يا مداوي جروحي</p>
<p>&nbsp;</p>
<p>نهاري ليك و شعاري</p>
<p>حياتي ليك و قراري</p>
<p>وهبت ذاتي و شواري</p>
<p>ونزيد بلادي و دواري</p>
<p>&nbsp;</p>
<p>يا عشيق الكمال</p>
<p>يا حبيب الحسن و الجمال</p>
<p>يا مصدر النور و أصل الأصول</p>
<p>يا منهو حاضر فكل ما يجول</p>
<p>&nbsp;</p>
<p>سلام الدوام ليك</p>
<p>و زماني نفنيه عليك</p>
<p>حياتي بين يديك</p>
<p>يا رب الاكوان و ما معاك شريك</p>
<p><br /><br /></p>
<p>***</p>
<p>&nbsp;</p>
<h1><a name="_Toc85566653"></a>عيساوا</h1>
<p>&nbsp;</p>
<p>لا إله إلا هو محلاها فقلبي</p>
<p>لا إله إلا هو تنورليا دربي</p>
<p>لا إله إلا هو وحده تكفي</p>
<p>ياو مولانا الله وحدها توفي</p>
<p>&nbsp;</p>
<p>من لامني في حالي</p>
<p>نبيعلو يشري مني</p>
<p>نبيعلو و نسد صواري</p>
<p>و نرݣل عليا داري</p>
<p>&nbsp;</p>
<p>نقرات الشمس فسمايا</p>
<p>و لقيت لحبيب معايا</p>
<p>ما تقولي بحال بحال ، فقري و غنايا</p>
<p>ربي موجود فقربي ، ينور طريق بهايا</p>
<p>&nbsp;</p>
<p>خليوني مني لله ، هو حسيب فعالي</p>
<p>خليوني مني لله ، هو يعلم بحوالي</p>
<p>يا خليوني مني لله ، هو الموجود فقوالي</p>
<p>يا الله يا ربي مولاي انت اللي تحرك عمالي</p>
<p>&nbsp;</p>
<p>خليوني مني لله , حبيبي ، نور عينيا</p>
<p>خليوني مني لله , لا تفهم عليا</p>
<p>حبيبي ، حبيب قلبي , دوايا فهاد الدنيا</p>
<p>خليوني مني لله , ما تعطوني سميا</p>
<p>&nbsp;</p>
<p>يا السايل فين الله ، شوف راسك برويا</p>
<p>يا ساير وسط بهاه ، باش تتشوف الدنيا</p>
<p>يا الحاكم تحت سماه ، باش تتفكر فيها</p>
<p>يا العاشق لدنياه ، راه هي ليك و انت ليها</p>
<p>&nbsp;</p>
<p>يا القائم و الݣالس ، يا الفائق و الناعس</p>
<p>يا الشفيق و القاسي ، يا المحبوس و الحابس</p>
<p>يا حباب الله في كل مكان ، يا السعيد و التاعس</p>
<p>مال الدنيا ما يغطي لحظة فبهاه ليوم ، غدا ، ولا يامس</p>
<p>&nbsp;</p>
<p>نسولكم و جاوبوني</p>
<p>واش نصدق ظنوني</p>
<p>وراه العاطي الله وراه هو ضو عيوني</p>
<p>و نتفكر فملقاه فحوالي و مع ناسي</p>
<p>&nbsp;</p>
<p>السوق عامر فقلبي كيف قالو عيساوة</p>
<p>ما يعمرو الا ربي و يسيفط لي باش نداوة</p>
<p>سوق عامر تحت سماه ، فقلبي ناسو خاوة</p>
<p>نطلبو يقرب ملقاه ، و حياتنا تعود حلاوة</p>
<p>&nbsp;</p>
<p>عدروني يا ناس العشق</p>
<p>كلامي ليه جاني رزق</p>
<p>و سلامي ليه لحيرتي فرق</p>
<p>دوايا بيه و مرضي لزام يحترق</p>
<p><br />***<br /><br /></p>
<h1><a name="_Toc85566654"></a>خاتم الهيام</h1>
<p>&nbsp;</p>
<p>نعيدلكم يا حبابي ما طرالي</p>
<p>هادي مني لكم ، أمري و زماني</p>
<p>قصتي مع تاج لملاح سلطاني</p>
<p>نعيدلكم ما جرى بيا فيامي</p>
<p>&nbsp;</p>
<p>تاج لملاح زينها واضح للعيان و ضريفة</p>
<p>عارفا اش تدير، علم و خلق بأحسن توليفة</p>
<p>تلاقينا فملقا الطرقان و ضحكات ، بسمة خفيفة</p>
<p>قلتليها يا الزين ، راني مريض و نحتاج عريفة</p>
<p>&nbsp;</p>
<p>سولت ناس بلادي قالولي عليك بالشريفة</p>
<p>عارفة علوم القدام و أمر الزمان و عفيفة</p>
<p>و انا علتي فعشقي و هيامي و بنتيلي لطيفة</p>
<p>وانا سلطان زماني و شاد مكاني و فالارض خليفة</p>
<p>&nbsp;</p>
<p>قالتلي يا عاشق البها يا من قلبو صافي</p>
<p>عارفاك جايني و تقلب على وصافي</p>
<p>ملي تكلمتي شفت فعينيك نور خافي</p>
<p>لازمو يتصقل بخاتم من زهر او تاج من عطر دافي</p>
<p>&nbsp;</p>
<p>جاوبتها ، يا الريم يا سلطانة العشق و البها</p>
<p>أنا حلمت بيك و قلبي لربو دعا</p>
<p>ملقايا بيك ماهو صدفة و عقلي راهو سها</p>
<p>ملي شاف حسنك و دلالك و تاجي ليك سعا</p>
<p>&nbsp;</p>
<p>آمري وقولي آش ندير يا تاج الريام</p>
<p>عطيني دوايا باغي نفيق من لحلام</p>
<p>بغيتك معايا ، مرافݣين فساير ليام</p>
<p>حني عليا و سلميلي مفاتح السلام</p>
<p>&nbsp;</p>
<p>عطاتني خاتم مرسع بالهيام</p>
<p>و بذهب خالص من لغرام</p>
<p>منقوش بحروف بارزة من الوئام</p>
<p>الود و نور روحو يشع على الدوام</p>
<p>قالتلي يا عشيق صون العهد راه عليك لزام</p>
<p>ولا تنسى الفضل بيناتنا و الحب هزو علام</p>
<p>سرت بين زحام الناس و سلبني لكلام</p>
<p>و دبت فعشق الخاتم اللي جامعنا حكام</p>
<p>&nbsp;</p>
<p>فلحظة سهيت و غرقت فبحر التيه</p>
<p>سرحت و تشليت و عيني عماو عليه</p>
<p>دازو يام وانا على هاد الحال و صرت ناسيه</p>
<p>فقت لقيت الخاتم مشا و ندمت لاش نخليه</p>
<p>&nbsp;</p>
<p>سولت الناس الجالسة واش شفتو خاتم الهيام</p>
<p>شافو فيا و ما ردو سلام</p>
<p>دمعات عينيا و قطعت الكلام</p>
<p>و حلفت لا نتكلم حتى نصيبو</p>
<p>و لا نموت من غيرو دميم</p>
<p>&nbsp;</p>
<p>سرت فالطرقان ونشوف فمتاجر الهيام</p>
<p>لا نتكلم و لا نرد سلام</p>
<p>ما ناكل و لا نشرب بالتمام</p>
<p>و حسيت بالقنط و لغبينة فأرض الغرام</p>
<p>&nbsp;</p>
<p>و على غفلا شفتو يكلم الناس على ما جرالو</p>
<p>و كيفاش لعشيق نساه و يحكي سرارو</p>
<p>و قصضتو بلا تخمام قلتلو</p>
<p>على سلامتك و ملقاك حسن و الفرحة تامة</p>
<p>&nbsp;</p>
<p>قال الخاتم سمعو يا هاد الناس انا مبري منو</p>
<p>لا يكلمني و لا نكلمو</p>
<p>خلاني و تاه و ليوم فكر و ندم على فعلو</p>
<p>ما عندي ما ندير بيه راني قطعة سمو</p>
<p>&nbsp;</p>
<p>قلتلو يا خاتم موصون</p>
<p>ربي عالم ما فقلبي غي صفا</p>
<p>و هواك لازم و عارف آش دير الخفة</p>
<p>حبك لازم و هيامي ليك اوفا</p>
<p>&nbsp;</p>
<p>فكر وقال الله يسامح</p>
<p>انت عيان ونعدرك كنتي سارح</p>
<p>اللي شاف لعيان لازم يرجع ناجح</p>
<p>زيد لقدام راني نبغيك تكون فارح</p>
<p>&nbsp;</p>
<p>وتجمع شملي بتاج لملاح سلطاني</p>
<p>حمامة فايامها و كنت فأمري همام تاني</p>
<p>و لوفى جمعنا و غرام يجول بلداني</p>
<p>و حمدنا الله و شكرناه على زماني</p>
<p><br /><br /><br />***<br /><br /></p>
<p>&nbsp;</p>
<p>&nbsp;</p>
<h1><a name="_Toc85566655"></a>التناغم</h1>
<p>&nbsp;</p>
<p>نجوم فالسما تنادي</p>
<p>و غيام تسمع تنهادي</p>
<p>طيور بصوتها الشادي</p>
<p>هيا غاديا و انا غادي</p>
<p>&nbsp;</p>
<p>مواج تسبح بشوية</p>
<p>الريم تدوي بروية</p>
<p>و أشجار تظلل علية</p>
<p>صياح بعيد يتسمع لية</p>
<p>&nbsp;</p>
<p>مراكب سايرة</p>
<p>وناس حائرة</p>
<p>و همومها دائرة</p>
<p>ما تعرف رحمة</p>
<p>&nbsp;</p>
<p>شي مظلوم شي ظالم</p>
<p>شي يسامح شي يتألم</p>
<p>و شي شامخ يتأمل فليام</p>
<p>نسر عالي ما هموه لعوام</p>
<p>&nbsp;</p>
<p>مولى راسو</p>
<p>سيد فقياسو</p>
<p>تقيل فݣلاسو</p>
<p>ونسا هواسو</p>
<p>&nbsp;</p>
<p>يحكي اللحظة</p>
<p>و ما يهمو غدا</p>
<p>نسا لبارح وباش تغدا</p>
<p>يتفكر فخلق الله ولا يتعدا</p>
<p>&nbsp;</p>
<p>كولشي وهم ،</p>
<p>&nbsp;</p>
<p>علاش هنايا</p>
<p>و علاش حنايا</p>
<p>اش جابنا و علاش جينا</p>
<p>شكون يمرضنا و يداوينا</p>
<p>&nbsp;</p>
<p>شكون يعلمنا و بقرينا</p>
<p>شكون يقربنا و يبعدنا</p>
<p>شكون يفيقنا و يسهرنا</p>
<p>نجاوبك بجوج كلمات</p>
<p>&nbsp;</p>
<p>شوف قدامك ، سالات</p>
<p><br />***<br /><br /></p>
<h1><a name="_Toc85566656"></a>أنا مول لبلاد</h1>
<p>&nbsp;</p>
<p>قالو مول لبلاد هز حوايجو و باع</p>
<p>خلا ولادو و سمح فمرتو و ماع</p>
<p>فسد فالبلاد و دار لبسالات ݣاع</p>
<p>&nbsp;</p>
<p>يا انا مول لبلاد ؟</p>
<p>&nbsp;</p>
<p>ݣلبت بين صوالحي و اوراقي</p>
<p>فتشت وسط دفاتري و الزناقي</p>
<p>سبحت داخل دروبي و اعماقي</p>
<p>&nbsp;</p>
<p>نعيد حساب وتشكيل اموري</p>
<p>إندهشت بزاف و سقط قناعي</p>
<p>فجأتا توضحة صورتي و أموري</p>
<p>&nbsp;</p>
<p>انا ماشي أنا اللي قدامي ، قدامي صوري</p>
<p>و تخبيت فرواقي و انكرت عشيري</p>
<p>&nbsp;</p>
<p>قناع فوق قناعي</p>
<p>فوقو ثاني</p>
<p>و زيد بلا حساب يسالي</p>
<p>&nbsp;</p>
<p>قناع نعيش بيه و ندوز يامي</p>
<p>و قناع نشوف بيه حبيب زماني</p>
<p>وقناع نتسوق بيه فساير يامي</p>
<p>&nbsp;</p>
<p>قناع لديني</p>
<p>قناع لحبابي</p>
<p>قناع لصحابي</p>
<p>و آخر لعدياني</p>
<p>&nbsp;</p>
<p>شكون أنا فزماني</p>
<p>شكون نكون يا خواني</p>
<p>رشدوني لله رشدوني</p>
<p>&nbsp;</p>
<p>دلوني شكون نكون و عدروني</p>
<p>قناع يديني و قناع يخليني</p>
<p>قناع يوريني و قناع يجليني</p>
<p>&nbsp;</p>
<p>واش انا دا و لا داك</p>
<p>واش انا بعيد ولا حداك</p>
<p>سمع لروحك لوح قناعك</p>
<p>سمع لصوتك شوف سماك</p>
<p>&nbsp;</p>
<p>روحك ما ليها قناع</p>
<p>و صوتها بين لمواج داع</p>
<p>قربها ونيسك و أمرها بلا صداع</p>
<p>&nbsp;</p>
<p>&nbsp;</p>
<p><br />***<br /><br /></p>
<h1><a name="_Toc85566657"></a>عين لوح</h1>
<p>&nbsp;</p>
<p>يامس بالليل تلاقيت عشيقي</p>
<p>حكالي قصة و أمر عجيب راقي</p>
<p>عاودها برقة و داني على قد حماقي</p>
<p>حكاية جوج عيون تلاقاو فسواقي</p>
<p>&nbsp;</p>
<p>الأولة حالها مفهوم و تدمع بحور</p>
<p>حزينة مسكينة و تبكي على الزهور</p>
<p>شداتها لغبينة ، و فاتتها السفينة و كانت اللور</p>
<p>دواها صعيب خاصو الصبر لحين العبور</p>
<p>&nbsp;</p>
<p>واقفة فساحة السوق تسقسي على بخور</p>
<p>بكاية نواحة حالها ما هو معدور</p>
<p>لابسا إيزارها و تطلب البراح باش يدور</p>
<p>يحكي خبارها و تفضح المستور</p>
<p>&nbsp;</p>
<p>لا إله إلا الله يا حباب الله</p>
<p>تنعلمو البياعة السواقة فأربعة العين</p>
<p>باللي هاد العين ما تلات بغات عوين</p>
<p>و اللي قرب منها راها تتبرا فالحين</p>
<p>&nbsp;</p>
<p>جا القائد و لمقدمية و معاهم لخليفة و ناس الباشوية</p>
<p>قالو أمر العين خرج على سوق الاثنين و الثلاث و ݣاع مجموعين</p>
<p>&nbsp;</p>
<p>نقزات العين قالت يا هاد الناس ليوم لاربع آش جاب لتنين</p>
<p>وانا فراس الجبل خويو و سيرو للبقرية نهار تنين</p>
<p>&nbsp;</p>
<p>كيفاش ندير باش نصبر و نوبتكم تحين</p>
<p>&nbsp;</p>
<p>جمعو عليا شطايطكم و كلها يقلب على بلاصة ، يالله كاملين</p>
<p>&nbsp;</p>
<p>عاودو تعازيلة ، و كلها و نوبتو فشربة من العين</p>
<p>&nbsp;</p>
<p>ناضو السواقة</p>
<p>شي هاز حمارو</p>
<p>شي هاز وتد</p>
<p>شي هاز ولادو</p>
<p>شي ماتلا بغا يݣعد</p>
<p>&nbsp;</p>
<p>مشا عشيقي معا السواقة و وصلو تومليلين</p>
<p>الدنيا وطية وحدة ، و الناس جاهم السوق حزين</p>
<p>فرشو و هزو لݣياطن و توكلوا على الله لعوين</p>
<p>&nbsp;</p>
<p>و بقات العين وحيدة فساير ليام فسوق لاربع د عين لوح</p>
<p>&nbsp;</p>
<p>ملي تدخل للسوق خاصك تولي مع السواقة</p>
<p><br /><br /><br /><br />***<br /><br /><br /><br /><br /></p>
<h1><a name="_Toc85566658"></a>على شانك</h1>
<p>&nbsp;</p>
<p>على شان ضحكة من ديك الوريدة</p>
<p>نقطع صحاري و حجر وتلال</p>
<p>&nbsp;</p>
<p>ملقايا بيها هو يوم سعدي و هنايا</p>
<p>وقفتها ثابتة تدوب لجبال</p>
<p>&nbsp;</p>
<p>رقصتها مواج وشطئان تفوح بالدلالة</p>
<p>نظرة منها تحيي فيا عشق و جمال</p>
<p>&nbsp;</p>
<p>يا اللي يعرف وردتي العتيقة</p>
<p>قولي عافاك و حكيلي ، قصتها حلال</p>
<p>&nbsp;</p>
<p>لله عليك بلغ رسالتي ليها فوريقة</p>
<p>زيد حكي و قولي يا مرسول واش ملقاها محال</p>
<p>&nbsp;</p>
<p>وردة فسماية تخيلتها فجناني، حداية</p>
<p>تضوي يامي ، و عطرها فقصري هلال</p>
<p>&nbsp;</p>
<p>هدوئك يقريوه فالمدارس العتيقة</p>
<p>وراق خريفك جمعوه العشاق فالسلال</p>
<p>&nbsp;</p>
<p>لمسة منك توب من مليفة</p>
<p>و سرك داع وجال بين القوال</p>
<p>&nbsp;</p>
<p>نتي هنا الحاكمة انتي الخليفة</p>
<p>مازال ما لقيتك و مازلني جوال</p>
<p>&nbsp;</p>
<p>دزت التلت الخالي و كملة بالارض المعمورة</p>
<p>ما نكل و لا نمل لازم نصيبك يا وردة الدلال</p>
<p>&nbsp;</p>
<p>زدت و كملت البلدان ، ما خليت حتى قنت</p>
<p>و فنى جهدي و سلمة امري لمول الجلال</p>
<p>&nbsp;</p>
<p>فوضت امري، تسالاولي و همت</p>
<p>و فسهوة مني بديت نتأمل فالحال</p>
<p>&nbsp;</p>
<p>و ظهرتيلي وسط العتمة</p>
<p>لقيتك فقلبي ، وسط قلبي تضوي المجال</p>
<p>&nbsp;</p>
<p>خرجتيلي بحال الحلمة</p>
<p>جاني أمر عجيب ، غريب يتقال</p>
<p>&nbsp;</p>
<p>نورتي يامي و خرجتيني من الزحمة</p>
<p>وردة وسط مني ، هادشي موحال</p>
<p>&nbsp;</p>
<p>نسيت اللي دوزتو و باللي الطريق بعيدة</p>
<p>وملي كلمتيني ، راه العجب تقال</p>
<p>&nbsp;</p>
<p>حسيت بجمالك و سلبني دلالك يا الوريدة</p>
<p>و قربتيلي ، لقيتك فقلبي من الكمال</p>
<p>&nbsp;</p>
<p>لقيتك وردة برية</p>
<p>ملي نقول شديتك تمشي علية</p>
<p>والا مشيتي نكون شديتك بيدية</p>
<p>ويلا هربت عليك تتبعيني و تكوني وسط عنيا</p>
<p>&nbsp;</p>
<p>يا كمال الروح يا وردة الجمال أ اللي</p>
<p>فبهاك قطعت بحور و بحور و جلت الشطئان يا اللي</p>
<p>عطاني لعيان و رزقني الصبر على الزمان خاللي</p>
<p>صوت الناي يرشدني و العازف ، سارح القطيع يقولي</p>
<p>&nbsp;</p>
<p>كان و يكون و كاين الحب و المثيم المجنون</p>
<p>فعشقك يا وردة ما منك زوج فهاد الارض، نون</p>
<p>سلبتيني بحكمتك و سحروني دوك لعيون</p>
<p>وانا وحيد نفكر فيك و نقول وقتاش يكون</p>
<p>&nbsp;</p>
<p>يا السامع لقصيدتي</p>
<p>راها ما تتكلم على خليلتي</p>
<p>انا نكلم روحي هي وريدتي</p>
<p>ونرجا الله يجمعني بحبيبتي</p>
<p><br /><br />***<br /><br /></p>
<h1><a name="_Toc85566659"></a>الغول الحبيب</h1>
<p>&nbsp;</p>
<p>جاني الغول فصورة المرسول بخبار مهبول</p>
<p>جاني و يقول راه وصل الغول</p>
<p>قالي حضي راسك وعنداك تݣول</p>
<p>جيتك بخبار صحيحة و رسلني مولاك المسؤول</p>
<p>&nbsp;</p>
<p>قالي انت طفل صغير خاصو و خاصو يبرك</p>
<p>قالي انت علة فبلادك و انت سباب مرضك لا تتحرك</p>
<p>و زادني فالخبار و وصل ليا لسرار وقالي واش فراسك</p>
<p>باللي الغول يجول و يسلب لعقول و يزيدك هواسك</p>
<p>&nbsp;</p>
<p>و قالي هادي اللي ما عجباتك فيا</p>
<p>غير صبر خليها عليا</p>
<p>ماتقول والو نديرها بشوية</p>
<p>نلهيك باللعوب و نزيد ليك لكدوب المخفية</p>
<p>&nbsp;</p>
<p>قلت ليه بانولي شلاقمك ملوية</p>
<p>وبنتيلي حكيم و لا تتبهلل علية</p>
<p>أجي قول ليا يا صديق القرنية</p>
<p>آش خبار الغول و آش دار لية</p>
<p>&nbsp;</p>
<p>قالي راه الغول يتآمر</p>
<p>جاب معارفو و يحضر</p>
<p>من بلادك يجليك و يطردك</p>
<p>حضي ورد بالك و لا تخاطر</p>
<p>&nbsp;</p>
<p>راه الغول سنانو كبار</p>
<p>راه الغول دفارو كثار</p>
<p>فم الغول قد الغار</p>
<p>يديرك فخنشة ويريب الدار</p>
<p>&nbsp;</p>
<p>قلت ليه راه الغول أمرو معروف</p>
<p>هو خليلي و من عشقو عييت نشوف</p>
<p>راني ندوي معاه بلا خوف</p>
<p>لا نعاتبو صداقتو كلام و حروف</p>
<p>&nbsp;</p>
<p>بدا لغول يشوف فيا</p>
<p>حط عينيه فعينيا</p>
<p>قالي بشوق سمح ليا</p>
<p>و بدا يبكي و سمع ليا</p>
<p>&nbsp;</p>
<p>يا لغول اللي راك تجول</p>
<p>خاويني و قول اللي بيت تقول</p>
<p>بغيني نبغيك و لا تكون مدلول</p>
<p>راك اللي درتيها ديالي وديالك يا المهبول</p>
<p>&nbsp;</p>
<p>و هو ينقز من المصرية</p>
<p>جا حداية و تأمل فيا</p>
<p>و من داك نهار ولينا خاوة</p>
<p>حباب مرافݣين من صباح للعشية</p>
<p><br /><br />***<br /><br /></p>
<h1><a name="_Toc85566660"></a>الخوف</h1>
<p>&nbsp;</p>
<p>الخوف يسلبني</p>
<p>و فأمري يحيرني</p>
<p>لا الزمان يغدرني</p>
<p>و لا حد يعدرني</p>
<p>&nbsp;</p>
<p>الخوف علتي</p>
<p>و سباب نزعتي</p>
<p>يكفس جرتي</p>
<p>و يزيد زلتي</p>
<p>&nbsp;</p>
<p>يا الله يا مول الجود</p>
<p>انت وحدك موجود</p>
<p>نخاف من اللحود</p>
<p>و نزيد نطلبك يا المعبود</p>
<p>&nbsp;</p>
<p>لا تجعلني من لمغابين</p>
<p>مليني فرحة ولا نكون حزين</p>
<p>جعل حبي ليك مثين</p>
<p>واللي نسيتها فكرني فالحين</p>
<p>&nbsp;</p>
<p>داويلي علايلي و فكلي وحايلي</p>
<p>وجهلي فعايلي و غفلي زلايلي</p>
<p>فك جرتي و نسيني فحصرتي</p>
<p>يا مول الأمر بالجملة ، فك حصلتي</p>
<p>&nbsp;</p>
<p>ونزع الخوف من نفسي التايهة</p>
<p>ولاقيني بروحي الهايمة</p>
<p>وجعلنا واحد فملكك بمحبة دايمة</p>
<p>ويعم السلام أرضك السالمة</p>
<p>&nbsp;</p>
<p>يا اللي وحلتيها فكها</p>
<p>انت اللي تحركها</p>
<p>و بأمرك تحلها</p>
<p>شانك عظيم يا مول البها</p>
<p><br />***<br /><br /></p>
<h1><a name="_Toc85566661"></a>الله</h1>
<p>&nbsp;</p>
<p>صوتك سمعتو وسط بلادي</p>
<p>و حريق فجسمي كان ينادي</p>
<p>ألم عظيم للحظة رجعني</p>
<p>و شوق وحنين للي بدعني</p>
<p>&nbsp;</p>
<p>جسمي ݣالس ينوح و يراجع فالظنون</p>
<p>و فالسنين اللي دازو نهيم فبحري مفتون</p>
<p>نبكي لفراق و باغي نرجع و مشتاق للعيون</p>
<p>سهران الليل وحيد نتأمل فالسر المكنون</p>
<p>&nbsp;</p>
<p>كيف ندير باش نلقاك و أنت حدايا</p>
<p>قولي آش نعمل يا خالق سمايا</p>
<p>بغيت نشوف و بصيرتي تكون معايا</p>
<p>بغيت نسمع يا محبوبي أنغام عود مايا</p>
<p>&nbsp;</p>
<p>حالي حيرني ما بين فرح و خصام</p>
<p>و امري سهرني و المحبة ليك لزام</p>
<p>فوقتي عدرني و لحساب عندك تمام</p>
<p>حالي ماهو بيدي يا عشيق السلام</p>
<p>&nbsp;</p>
<p>راني عاتبت حبيبي و تهمتو بالغدر</p>
<p>ما نعرف كيفاش وليت فيامي نحدر</p>
<p>و وسواسي طغا عليا و عمالي البصر</p>
<p>يا حبيبي ما عليك غير تعدرني و تزيد فالصبر</p>
<p>&nbsp;</p>
<p>لا تلومني على طريق الغرام</p>
<p>لا تقتل فيا حمام السلام</p>
<p>كون حليم بيا فساير ليام</p>
<p>حن وشفق عليا يا عشير الدوام</p>
<p>&nbsp;</p>
<p>المحبة اللي تجمعنا ما ليها حدود</p>
<p>السلام اللي متاوينا لازملو يعود</p>
<p>الوضوح و صفى الروح فطريق المعبود</p>
<p>راحة النفس يا لحبيب عطرها موجود</p>
<p>&nbsp;</p>
<p>كلامك يا حبيبي سعادة و هناء</p>
<p>انت فحياتي حاضر هنا و تما</p>
<p>راني نستغفر حتى تمطر السما</p>
<p>وفعششقك نتدكر وليك حبي وفا</p>
<p>&nbsp;</p>
<p>يا محنة جامعنا</p>
<p>يا نجمة فسمانا</p>
<p>يا وردة ويانا</p>
<p>يا حبيبنا و بهانا</p>
<p>&nbsp;</p>
<p>كون لينا زاد و عوين</p>
<p>رحم ضعفنا و بينا حنين</p>
<p>ستر عيوبنا و لا تجعلني حزين</p>
<p>آلف بين قلوبنا يا من أمرو مثين</p>
<p><br /><br />***<br /><br /></p>
<h1><a name="_Toc85566662"></a>رحا ولا زيتونة</h1>
<p>&nbsp;</p>
<p>واش رحا ولا زيتونة</p>
<p>واش تكون طاحن ولا مطحون أخونة</p>
<p>ولا تبغي الفلاح يدير بيك المونة</p>
<p>&nbsp;</p>
<p>يا ودي</p>
<p>&nbsp;</p>
<p>لا تكون مظلوم مدلول لا تكون ظالم تتعالا</p>
<p>لا تكون رحا لا تكون زيتونة مدبالة</p>
<p>و لا تكون منقد تقلب على البطولة ، أجي تعالى</p>
<p>&nbsp;</p>
<p>سوى هادي ولاهادي خليك ديما غادي</p>
<p>وشوف نفسك و سمع روحك منين تنادي</p>
<p>همي راسي و هواسي و نسمع تنهادي</p>
<p>&nbsp;</p>
<p>يا ودي ، آه يااا ودي</p>
<p>&nbsp;</p>
<p>صفي علاقتك مع روحك</p>
<p>عطف عليها و داوي جروحك</p>
<p>لا تمشي و تخليها و السفينة تلوحك</p>
<p>&nbsp;</p>
<p>يا رحا تدور فوق لحجر المصقول</p>
<p>يا مجدوب يقلب على شهد النحل المعسول</p>
<p>يا فيافي نفسي سمعي لاش نقول</p>
<p>&nbsp;</p>
<p>انتي لبحر و السفينة</p>
<p>نتي حبة فهاد لمدينة</p>
<p>نتي لمدينة فهاد الحبة لمثينة</p>
<p>&nbsp;</p>
<p>لا فرق بيناتنا حنا واحد</p>
<p>لا فرق بيناتنا الخالق واحد</p>
<p>ندوزو حياتنا و نلقاو السعد</p>
<p>&nbsp;</p>
<p>لبس قياسك يا لحبيب و تعالى</p>
<p>ولا تحݣرنيشي الا لبست دربالة</p>
<p>شوف فعيني ضوو دلالة</p>
<p>&nbsp;</p>
<p>يا ضو عياني يا المعشوق</p>
<p>يا نجمة فزماني يا الترياق</p>
<p>يا حب زماني يا الرزاق<br /><br /></p>
<p>يا سجلماسة يا المنسية</p>
<p>نورك مازال يفوج علية</p>
<p>نتي نجمة فهاد العتمة</p>
<p>ونار اللهيب ما تحرق فيك كلمة</p>
<p>&nbsp;</p>
<p>سلامي لأهلك فينما كانو</p>
<p>خباركو ݣبالة اجيو تعالو</p>
<p>سلام لكم بالݣفاف و عشق ماكاين بحالو</p>
<p>تفرقنا فݣاع الاطراف و النخل دبالو</p>
<p>&nbsp;</p>
<p>فينو ذكار بلادكم</p>
<p>نسيتو وجليتو ولادكم</p>
<p>وماكم قطعتوه بحالكم</p>
<p>النزعة طغاة فبالكم</p>
<p>&nbsp;</p>
<p>حنى زيتونة عجباتها الطاحونة</p>
<p>لا تنسوا الرحمة بناتكم موصونة</p>
<p>و لعجب و الحكمة راها مدفونة</p>
<p>&nbsp;</p>
<p>بالسيف تجف الارض</p>
<p>بسيف يكثر المرض</p>
<p>لزام يقل العرض</p>
<p>&nbsp;</p>
<p>وحنا لا رحمة ولا شفقة</p>
<p>في أيام المودة و الصدقة</p>
<p>&nbsp;</p>
<p>فين الاخوة و اللي ديالك ديالي بلا جميل</p>
<p>فين يام كولشي سيد و حتى واحد ما دليل</p>
<p><br /><br />***<br /><br /></p>
<h1><a name="_Toc85566663"></a>كلمة كيف الما</h1>
<p>&nbsp;</p>
<p>الكلمة عندك بحال لما</p>
<p>خيال و طاح من السما</p>
<p>صعيب تيق فيها وتكون عما</p>
<p>اللي عاهد و فا</p>
<p>ولا بلاش عليك من الخفا</p>
<p>&nbsp;</p>
<p>يا صاح راك واعدتني و خلفت</p>
<p>كنت نظنك وفي لكن راك تلفت</p>
<p>العشرا بعتيها و العهد نكست</p>
<p>كون غير ما قلتيها و نݣول فلست</p>
<p>راه روحي نعطيها كون غير ݣلست</p>
<p>&nbsp;</p>
<p>نشوف فيك وجه الله</p>
<p>و نرجى بسماحك نلقاه</p>
<p>و نعضرك و نقول لعله</p>
<p>يكون غلط و نساه</p>
<p>حنا خاوة تحت سماه</p>
<p>&nbsp;</p>
<p>لا تقول كلام الزور</p>
<p>ولا تسعى فالارض فساد ، تهلك المعمور</p>
<p>تقول الكلمة و تدور</p>
<p>راه طريق الحيلة بحور</p>
<p>بحور من لوحل يدي لعمر</p>
<p>&nbsp;</p>
<p>دير فبالك باللي اللي حداك بحالك</p>
<p>ولا فرق بيناتكم و لا خلاف من اللي جا فبالك</p>
<p>بحال بحال فكل الاحوال ديالي و ديالك</p>
<p>جيت عندك و وݣفت ݣبالك</p>
<p>بديت نتأمل و نقلب على جمالك</p>
<p>&nbsp;</p>
<p>نوصيك يا نور لعيون</p>
<p>لا تتعالا و لا تتفرعن</p>
<p>حنا دائرة مليانة بالقلوب ، خالص المعدن</p>
<p>معدن بالݣرانطي من صنع مبدع الكون</p>
<p>&nbsp;</p>
<p>بسمة فوجه جيعان</p>
<p>رسمة فوق الحيطان</p>
<p>كلمة تجبر عيان</p>
<p>رحمة و سلام من الرحمان</p>
<p>انت باش مليان</p>
<p>&nbsp;</p>
<p>قولي يا لحبيب واش اللي حب خيو يخيب</p>
<p>عيدلي يا لقريب واش اللي جهر بسرو عيب</p>
<p>وضحلي وزيد فالمعاني واش نديرو مع الديب</p>
<p>واش اللي حبو و شاف فعينيه جمال الطيب</p>
<p>و عطف عليه رغم خبتو و حن عليه ودارو قريب</p>
<p>&nbsp;</p>
<p>يا الذيب الغريب</p>
<p>مازالني نبغيك ونديرك حبيب</p>
<p>وانت حسيتي بقلبي و جاك امر عجيب</p>
<p>ساعفني و أجي معيا راه المكان قريب</p>
<p>رافݣني فطريݣي سير ويايا موحال تخيب</p>
<p>&nbsp;</p>
<p>الا ماعرفتيش ، شوف و سول</p>
<p>سقسي اللي معاك و تجول</p>
<p>نظر فعيني و قولي واش العشق موحال</p>
<p>واش لمودة اللي تجمعنا هبال</p>
<p>راني نبغيك و العشق حلال</p>
<p><br />***</p>
<h1><a name="_Toc85566664"></a>حبيبة القلب</h1>
<p>&nbsp;</p>
<p>مساء الورود الجميلة</p>
<p>مساء الحب يا لخليلة</p>
<p>مساء العشق بلا حيلة</p>
<p>نبغي نعيدلك قصة طويلة</p>
<p>تكوني فيها ملكة فكل ليلة</p>
<p>&nbsp;</p>
<p>جمالك فتان يسلب لعيان</p>
<p>صوتك لحن من ألحان الغيوان</p>
<p>و أمرك حير لباب هاد الزمان</p>
<p>عاد زيد و قول على لون الفستان</p>
<p>جاك غزال و يا وردة وسط الجنان</p>
<p>لمسة منك تطفي نار شوق</p>
<p>همسة منك تحيي قلبي المحروق</p>
<p>وآه على رموشك كي تتحرك تزيد لشواق</p>
<p>و تحرك فنفسي عطش الأعماق</p>
<p>و نسير نعنقك وسط الاسواق</p>
<p>&nbsp;</p>
<p>قربي مني و هزي همي</p>
<p>طفي سمي و صفي دمي</p>
<p>داوي جرحي و كوني خلي</p>
<p>عطفي حبي و آجي جنبي</p>
<p>نبني صرحي و وانتي فرحي</p>
<p>&nbsp;</p>
<p>يا سلام عليك كي تفرحي بيا</p>
<p>نبغي نجيك و نحطك وسط عينيا</p>
<p>نضحكو بزوج و السعد يكون ليا</p>
<p>يا حبي نسيت شنو السميا</p>
<p>واش نتي ياقوة و لا حور مهديا</p>
<p>&nbsp;</p>
<p>شفتك فكل مراية</p>
<p>و قريت عليك فكل حكاية</p>
<p>و الفو عليك الف و الف رواية</p>
<p>&nbsp;</p>
<p>خالقك عارف شغلو</p>
<p>و انتي رهن أمرو</p>
<p>بدعك و صورك و وضع فيك سرو</p>
<p>&nbsp;</p>
<p>جمالك ماليه مثيل و نبغي نكون خليل</p>
<p>يا الريم الدليل يا زهرة و ضوك قنديل</p>
<p>يضوي دروب العاشقين فالليل الطويل</p>
<p>&nbsp;</p>
<p>***</p>
<h1><a name="_Toc85566665"></a>لا تبكي</h1>
<p>&nbsp;</p>
<p>يا خيي</p>
<p>&nbsp;</p>
<p>لا تبكي بلادك</p>
<p>خيامها صوف لولادك</p>
<p>أرضها ليك و لحفادك</p>
<p>&nbsp;</p>
<p>اللي فقلبي راه معمر قلبك</p>
<p>وتادها حديد و جوادها بقربك</p>
<p>&nbsp;</p>
<p>يا خيي</p>
<p>&nbsp;</p>
<p>ركب عليه وصول انت مرسول</p>
<p>اللي بين يديك قربو موصول</p>
<p>و المشكل اللي حيرك أمرو محلول</p>
<p>&nbsp;</p>
<p>يا بلادي</p>
<p>&nbsp;</p>
<p>شرقة شمس سعدنا</p>
<p>وربي ضوى دربنا</p>
<p>&nbsp;</p>
<p>يا خيي</p>
<p>&nbsp;</p>
<p>الا قنطك يومك يا ودي طلب الغفران</p>
<p>بغيت ننام و نفيق و نلقا الرفيق السهران</p>
<p>على حالتي و يسقي غلتي و يغفر زلت الإنسان</p>
<p>&nbsp;</p>
<p>يا ودي</p>
<p>&nbsp;</p>
<p>سقانا الرحمن من عطر بهاه</p>
<p>روى الارواح و سيفط دواه</p>
<p>و طلب و زيد راه الكنز بأمر الله</p>
<p>&nbsp;</p>
<p>يا ودي</p>
<p>&nbsp;</p>
<p>و طلبت من الله يسقي الاشجار</p>
<p>ويرد الناي للغصان و يبدل ما جات بيه الأقدار</p>
<p>راه كولشي عند الله قريب ، قياس قرار</p>
<p>لا تفصل روحك و تكون محتار</p>
<p>خرج من غارك و نسى عليك الاوعار</p>
<p>&nbsp;</p>
<p>وردني يا لحبيب</p>
<p>وزيد سقيني يا قريب</p>
<p>حبك حيرني و ماك عجيب</p>
<p>&nbsp;</p>
<p>انت فكل مكان حاضر</p>
<p>الله موجود فكل مكان</p>
<p>فالويدان و بحور الشطئان</p>
<p>فدارك و قصر السلطان</p>
<p>فالمساجد و عوامد الكنائس و الطرقان</p>
<p>فمجلس الذكر و ترانيم الرهبان</p>
<p>الله موجود فكل مكان</p>
<p>في وسطك و فقرار روحك و نفسك</p>
<p>و فاللي قدامك و تشوفو أمامك</p>
<p>وفكل حالت جات ليك</p>
<p>و فكل مسئلة دازت عليك</p>
<p>&nbsp;</p>
<p>يا خيي لا تنسا هاد لكلام</p>
<p>ولا تفرق بين تجليات الرحمن</p>
<p>&nbsp;</p>
<p>حبي ليك فات قياس روحي</p>
<p>و عشقي ليك يسݣم ساس جروحي</p>
<p>***</p>
<h1><a name="_Toc85566666"></a>الطير</h1>
<p>&nbsp;</p>
<p>يا طير ترݣب فوݣ مراحي</p>
<p>طير و غرد و حرك رياحي</p>
<p>بني ، زيد و علي فوق سحابي</p>
<p>&nbsp;</p>
<p>يا الطير جريح</p>
<p>فوق كتافي ، عنداك طيح</p>
<p>مرحباً بيك ، اهلا و سهلا ، نام و ستريح</p>
<p>&nbsp;</p>
<p>نشوف فيك مولاك</p>
<p>و نجيب ليك دواك</p>
<p>و عمري ما نساك</p>
<p>&nbsp;</p>
<p>يا الطير الجريح ، نشوف فيك روحي</p>
<p>جروحك ألم فقلبي و بمثابة جروحي</p>
<p>&nbsp;</p>
<p>نتا و انا واحد فملك مولانا الله الغالي</p>
<p>نحب فيك الوݣفة و شموخ الطير العالي</p>
<p>لاݣتنا ليام و جمعنا لهمام وشكون بحالي</p>
<p>&nbsp;</p>
<p>يا الطير العالي ، يا العزيز بلا قياس</p>
<p>يا من ملكني بحبو ، يا العتيق فالطراز</p>
<p>يا من سلبني عشقو و رفاݣتو مفاز</p>
<p>تفهم بالاشارة ما تحتاج مهماز</p>
<p>عجزة عن التعبير و اطريت للمجاز</p>
<p>&nbsp;</p>
<p>يا الرفيق العالي ، يا بدر التمام</p>
<p>راك ݣبالي فساير ليام</p>
<p>يا حبيب دلالي يا رب الانام</p>
<p>حالي ݣدامك واضح مافيه لتام</p>
<p>و سري ليك ظاهر بلا خصام</p>
<p>&nbsp;</p>
<p>الرجال صنعات المال</p>
<p>ماشي هو اللي يحكم فالقدر و الأفعال</p>
<p>ما يعيبك والو يا خيي روحك كمال</p>
<p>لا تعاتب راسك و تكون من الدلال</p>
<p>سير بفخر فأرض حاكمها ذو جلال</p>
<p>&nbsp;</p>
<p>وجودك خيي وحدو عجب فالمثال</p>
<p>بأمر الله لوحتك تنكتب بالذهب الحلال</p>
<p>&nbsp;</p>
<p>روحك ببهاه زهرا يرتوي بالجمال</p>
<p>نورك فسماه شعاع يضوي بالدلال</p>
<p>&nbsp;</p>
<p>عطرك فواح يا خيي فأرض الفلاح</p>
<p>و انا مرتاح ما دمت العشرة صلاح</p>
<p>&nbsp;</p>
<p>و نختم كلامي بسلام الدوام</p>
<p>على حبيب قلبي و نور العيان</p>
<p>ما فقلبي غيرك ، خلا من الزحام</p>
<p><br /><br />***</p>
<h1><a name="_Toc85566667"></a>واݣف بين ثنايا روحي</h1>
<p>&nbsp;</p>
<p>واقف بين ثنايا روحي</p>
<p>نفكر فيك يا حبيب الروح</p>
<p>نتسنا ملقاك ، قربت نبكي و نوح</p>
<p>&nbsp;</p>
<p>واقف بين ثنايا روحي</p>
<p>نفكر فيك يا حبيب الروح</p>
<p>ونفكر فالحباب كيف صار بيهم اللوح</p>
<p>لوح القدر و فعايل البشر بكيات و جروح</p>
<p>&nbsp;</p>
<p>سلام الله عليكم</p>
<p>يا حباب القلب و سعد ليام</p>
<p>بلغ الله سلامي ليكم</p>
<p>كيف راكم يا حبابي، خباركم بغيت نجيكم</p>
<p>&nbsp;</p>
<p>اناجيك يا ربي</p>
<p>سلامك مازالوا فقربي</p>
<p>و هناك يرشدني فدربي</p>
<p>&nbsp;</p>
<p>اللي بيناتنا موحال ينقطع</p>
<p>و نواحي لزام ينسمع</p>
<p>و طريق الدنيا غرور وياك تنخدع</p>
<p>&nbsp;</p>
<p>كيف تنخدع يا ولفي من ظل الشجر</p>
<p>و هي قدامك كيف بدر او قمر</p>
<p>لا تصدق حلامك كيف بعض البشر</p>
<p>الحقيقة اماك كيف موج البحر</p>
<p>&nbsp;</p>
<p>ونزيد نفكر فيامي صبر</p>
<p>و نقول بكلامي لزام تندثر</p>
<p>نجبد حسامي و نقطع فالفجر</p>
<p>ظلام حلامي و نزيد للقدر</p>
<p>&nbsp;</p>
<p>الله يا حبيبي يا عطر الزهر</p>
<p>مازالو قدامي جلالو ظهر</p>
<p>فاللي جال في يامي و عطرو حضر</p>
<p>&nbsp;</p>
<p>***</p>
<h1><a name="_Toc85566668"></a>صوفي يدور</h1>
<p>&nbsp;</p>
<p>نبدا سلامي ملي نحل عياني</p>
<p>كلام موزون و نفكر فحلامي</p>
<p>بسم الله وسط رسامي</p>
<p>وحده لا شريك ليه معمرة ايامي</p>
<p>الثالثة استغفر الله بسعد قيامي</p>
<p>حساب ربعة كلشي بأمرو جل في علاه ديما قدامي</p>
<p>&nbsp;</p>
<p>ونزيد نمشي وسط الغاشي</p>
<p>ناس قلال و نخلي فراشي</p>
<p>صوفي يدور فالمعمور و تواشي</p>
<p>ويدور يدور و حسابو ماشي</p>
<p>آه يا سعدي بملقاك يا فرحي</p>
<p>انا وياك كينݣلس حداك و توفي</p>
<p>&nbsp;</p>
<p>جمعتنا لمة وحدة و حياتنا وردة و فل جميل</p>
<p>كيتبدا الصربة نهيم بين لخيل مع لحبيب دليل</p>
<p>نتهاوشو و نتلاجو و يبدأ الرقص و يعم التهليل</p>
<p>كولها و غناه و آش جاب معاه ها لقصير ها الطويل</p>
<p>الناس حارو فقصتنا و أرصاد تسمع كلمتنا و شوق دليل</p>
<p>يا ولفي محلا لمتنا و هاد الارض جمعتنا فوقت قليل</p>
<p>&nbsp;</p>
<p>نطلبو من ربي يديمها ايام</p>
<p>و يتلاقا الحب و سلام</p>
<p>نزيدو ألفة ملي تدوز لعوام</p>
<p>و تكبر فرحتنا و نحققو لحلام</p>
<p>يا ودي و تزيد بينا قصتنا الجميلة للقدام</p>
<p>و نعودو واحد لا فرقة بين حباب الله و السلام</p>
<p>&nbsp;</p>
<p>***</p>
<h1><a name="_Toc85566669"></a>لا ديقة تحت الله</h1>
<p>&nbsp;</p>
<p>عييت و داقت بيا</p>
<p>و ظلامة السما عليا</p>
<p>الدنيا كحالة فعينيا</p>
<p>&nbsp;</p>
<p>بلاتي</p>
<p>&nbsp;</p>
<p>يا تاج لملاح راه لا ديقة تحت الله</p>
<p>ولا تقنط ما دمت تحت سماه</p>
<p>دموعك مسحهم و تأمل فبهاه</p>
<p>&nbsp;</p>
<p>ملي شفتك و قربت ليك</p>
<p>وزدت شوية و جات يدي فيديك</p>
<p>حسيت باللي الدنيا تدور عليك</p>
<p>&nbsp;</p>
<p>شعرك فتان مواج و شطئان</p>
<p>جلت البلدان ولا نسيت لعنوان</p>
<p>آه عليه مكان فين شفت لون لعيان</p>
<p>&nbsp;</p>
<p>نجمة تضوي الصحاري</p>
<p>و تسْير السفينة فبحاري</p>
<p>قرب ليا نبغيك تكون جواري</p>
<p>&nbsp;</p>
<p>خدك ورود من فدان</p>
<p>فجبل الأطلس الفتان</p>
<p>و صوتك عدب من ألحان</p>
<p>لطير يحلق فوق لغصان</p>
<p>&nbsp;</p>
<p>فكل لحظة راك معايا ، مُطٓلِع فين داياني لقدام</p>
<p>راني غادي و معارف باش غتتلا ليام</p>
<p>تقتي فيك كبيرة و يقيني ليك مافيه كلام</p>
<p>حبي ليك فات عرف الإنسان يا عشق ديما كان</p>
<p>سير بيا عيني معصبين ما نريد نعرف غدا</p>
<p>كفاني نورك و انت عالم ما تجي بيه ليام و اللحظة</p>
<p>&nbsp;</p>
<p>دوز بيا بين لوعار و نقطفو فطريقنا الزهار</p>
<p>اللي صعيب فهاد المجمع العامر</p>
<p>تعاتب راسك و ليك ما تصفح ، و تآمر</p>
<p>&nbsp;</p>
<p>تلوم نفسك و حواسك ، و تعاقب</p>
<p>وتندم على حوايج فاتليك درتيهم ، و تراقب</p>
<p>تخوف نفسك و تزيد هوايسك و تحاسب</p>
<p>&nbsp;</p>
<p>سامح راسك يا خيي</p>
<p>بدا براسك يا ودي</p>
<p>&nbsp;</p>
<p>راك اللي درتيها ما تستاهل تندم عليها</p>
<p>كلشي بيد الرحمان هو يخطط ليها</p>
<p>الأمر كلو ليه و المسئلة يقضيها</p>
<p>&nbsp;</p>
<p>الدنيا زهرة جميلة</p>
<p>خاصك غير تشوفها من الجهة الصحيحة</p>
<p>و تشرق شمس سعدك و تفاجيها</p>
<p>&nbsp;</p>
<p>يا خيي لا تقطع معايا لكلام</p>
<p>المحبة بيناتنا راها لزام</p>
<p>و حبي ليك موجود على دوام</p>
<p>&nbsp;</p>
<p>اللي تبغيه لراسك بغيه ليا</p>
<p>هادي راها وصية</p>
<p>دير بيها و سمع لية</p>
<p>***<br /><br /></p>
<h1><a name="_Toc85566670"></a>البرقية</h1>
<p>&nbsp;</p>
<p>يا عشير الدوام</p>
<p>يا ونيس ليام</p>
<p>&nbsp;</p>
<p>الرسالة وصلات</p>
<p>البرقية تسمعات</p>
<p>&nbsp;</p>
<p>كلامك يا لحبيب</p>
<p>جال الاراضي و البلدان ووصل بين يديا</p>
<p>&nbsp;</p>
<p>يا محبوب خاطري كلامك ما يزول ، حكام</p>
<p>و امرك حاضر و فلكك يجول ، بالدوام</p>
<p>ضلك وديان و بحور و معنى معسول ، بالتمام</p>
<p>&nbsp;</p>
<p>جمالك يطفي نار لهيبي ، يا حبيبي</p>
<p>وحكمتك داوات علتي ، يا طبيبي</p>
<p>راني مرضت و انت شفيتي ، طحت و هزيتي</p>
<p>&nbsp;</p>
<p>يا عشير الدوام</p>
<p>يا ونيس ليام</p>
<p>&nbsp;</p>
<p>الرسالة وصلات</p>
<p>البرقية تسمعات</p>
<p>&nbsp;</p>
<p>يا شرع الله الدائم</p>
<p>يا ملك الله القائم</p>
<p>&nbsp;</p>
<p>داوينا فاللي جرنا بيه علينا</p>
<p>و قوينا فاللي صعب علينا</p>
<p>&nbsp;</p>
<p>يا حب الله الكامل</p>
<p>يا سلام الله الشامل</p>
<p>&nbsp;</p>
<p>فاجي حالنا و هدئ بالنا</p>
<p>بصفى رواحنا</p>
<p>&nbsp;</p>
<p>يا فضل الله الواسع</p>
<p>يا حكم الله الشاسع</p>
<p>&nbsp;</p>
<p>اللي درتيها من فضلك و هناك</p>
<p>راحت بالي و انا وياك</p>
<p>الصورة واضحة فطريقي معاك</p>
<p>&nbsp;</p>
<p>نوصيك يا قلبي</p>
<p>&nbsp;</p>
<p>عطف على خليلك الوفي</p>
<p>حبو حب ما يكون فيه خوف ، حب صافي</p>
<p>&nbsp;</p>
<p>شوف فيه كمال الروح</p>
<p>عاشرو و سير معاه بوضوح</p>
<p>&nbsp;</p>
<p>لا دير فرقة و لا تدخل فجدال</p>
<p>و راحة البال ما ليها مثال</p>
<p>&nbsp;</p>
<p>و لا تنسى كلام لحبيب</p>
<p>لا تحكم على غريب</p>
<p>و لا تعاتب من كان قريب</p>
<p>&nbsp;</p>
<p>كولشي زين فأرضو</p>
<p>حلم و شان عظيم فملكو</p>
<p>كولشي لينا من رزقو</p>
<p>يحن علينا بعطفو</p>
<p>&nbsp;</p>
<p>نورو يضوينا فدربو</p>
<p>يعزنا و يقوينا بلطفو</p>
<p>&nbsp;</p>
<p>على سلامتك يا حبيبي</p>
<p>ݣلس حداية طفي نار لهيبي</p>
<p>&nbsp;</p>
<p>عيدلي حكاية و عاودلي حالك و اللي جرالك</p>
<p>&nbsp;</p>
<p>يا عشير الدوام</p>
<p>يا ونيس ليام</p>
<p>&nbsp;</p>
<p>قولي واش ندير، آمر</p>
<p>شيرلي فين نسير انا حاضر</p>
<p>جود ببهاك و شفق على روح فملكك تغامر</p>
<p>&nbsp;</p>
<p>يا عشير الدوام</p>
<p>يا ونيس ليام</p>
<p>&nbsp;</p>
<p>***</p>
<h1><a name="_Toc85566671"></a>يا ربي</h1>
<p>&nbsp;</p>
<p>ياربي يا ربي</p>
<p>نتا عارف ما فقلبي</p>
<p>و عارف آش بغيت نقول فسري</p>
<p>و تعلم علتي و سباب ضري</p>
<p>&nbsp;</p>
<p>اللي درتيها انا نبغيها</p>
<p>لعلو خير و نلقاك بيها</p>
<p>من لخير و صلاة نهديها</p>
<p>مع التيسير و كلمتك نوريها</p>
<p>&nbsp;</p>
<p>يا من ليه دايمة أيامي</p>
<p>يا من بيه قائمة صلاتي</p>
<p>واللي عليه تدوي حياتي</p>
<p>&nbsp;</p>
<p>رسالة ليكم أجي و لا تعالا</p>
<p>تعالوا ݣاع بين الفجاج ، الجبال و وديان تقوم بالجلالة</p>
<p>بحال بحال يا لخليل ضو القنديل ونور ذبالة</p>
<p>تشعل ضوها و تحرق نفسها ، بهالة</p>
<p>راني نبغيك و كلامي ليك دلالة</p>
<p>تبعها و نورك يوريك حكمة لقوالة</p>
<p>&nbsp;</p>
<p>كلام المدلول خوف و جهالة</p>
<p>يفرق بين الزين و الشيانة</p>
<p>خوفو طاغي عليه و السلام تاه عليه</p>
<p>&nbsp;</p>
<p>انا محمي و هو يحميني</p>
<p>ماشي خوفو اللي يوريني</p>
<p>ضوو ينور ليا عيني</p>
<p>وحبو دائم و عشقو يسقيني</p>
<p>&nbsp;</p>
<p>يا نجوم فووق السحاب</p>
<p>يا رواح بين لبواب</p>
<p>يا كتاب بين لعتاب</p>
<p>&nbsp;</p>
<p>شهدو معايا</p>
<p>اللي نبي عشقو غالي</p>
<p>و روحي نهديها ليه</p>
<p>اللي نبي عرشو عالي</p>
<p>و روحي بين يديه</p>
<p>اللي نبي حبي و دلالي</p>
<p>وروحي مفتونا بيه</p>
<p>&nbsp;</p>
<p>رواح حداية</p>
<p>شوف الورد فسماية</p>
<p>زرع الارض معايا</p>
<p>ونلقا السعد و هنايا</p>
<p><br /><br />***</p>
<h1><a name="_Toc85566672"></a>يا لحبيب</h1>
<p>&nbsp;</p>
<p>قولي فين العزم يا حبيبي</p>
<p>سير بيا و متخلي حتى قنت يا طبيبي</p>
<p>دوز من هنا و لهيه راه كاين الوقت بين ثنايا جيبي</p>
<p>&nbsp;</p>
<p>يا حبيبي</p>
<p>&nbsp;</p>
<p>وقف بينا نصطابو فهاد لمكان الفتان</p>
<p>جمالو بديع أمرو عجيب و يسلب لعيان</p>
<p>&nbsp;</p>
<p>يا لحبيب</p>
<p>&nbsp;</p>
<p>ما تمشيش بقا معايا</p>
<p>نسيرو بجوج فأرض المايا</p>
<p>ارض لحلام و الاوهام ، بين التراب و سمايا</p>
<p>&nbsp;</p>
<p>يا حبيبي</p>
<p>&nbsp;</p>
<p>اللي بيناتنا سر واضح للعيان</p>
<p>وحبنا مخلوق جال و ضرب فالطرقان</p>
<p>&nbsp;</p>
<p>يا الطير الحبيب اللي نموت عليه</p>
<p>يا الحمام الوديع اللي نخاف عليه</p>
<p>يا كنزي الموصود اللي نفرق فيه</p>
<p>&nbsp;</p>
<p>جود عليا جود جود</p>
<p>يا ربي المعبود</p>
<p>راه حبي ليك فات الموجود</p>
<p>&nbsp;</p>
<p>يا حبيبي</p>
<p>&nbsp;</p>
<p>كل ما ليا بين يديا</p>
<p>واللي عليا فضل جدتي بيه عليا</p>
<p>&nbsp;</p>
<p>يا حبيبي</p>
<p>&nbsp;</p>
<p>لا تجعلني حبيس الماضي واللي فات</p>
<p>خليني معاك هنا</p>
<p>ولا تجعلني غارق فالمستقبل و اللذات</p>
<p>&nbsp;</p>
<p>اللي بين يدي يكفيني</p>
<p>و رزق يومي يعشيني</p>
<p>واللي عطيتي يغنيني</p>
<p>و شان الناس ما يعنيني</p>
<p>&nbsp;</p>
<p>يا خليلي</p>
<p>&nbsp;</p>
<p>شفت مالين لبلا و نسيت الوصية و دقت بلاهم</p>
<p>هزيت و حطيت معاهم</p>
<p>و داني الواد معاهم</p>
<p>و لقيت الله معايا و معاهم</p>
<p>&nbsp;</p>
<p>يا خليلي لا تقنط من فضل الله</p>
<p>رحمتو تغنيك و طير فسماه</p>
<p>أجرك يزكيه و دنبك يمحيه</p>
<p>يا حبيبي رحمك الله</p>
<p>يا حبيبي سعداتك بملقاه</p>
<p><br /><br />***</p>
<h1><a name="_Toc85566673"></a>نشوفك بوضوح</h1>
<p>&nbsp;</p>
<p>يا حبيب الروح</p>
<p>صورتك نشوفها بوضوح</p>
<p>و كلامك عدب مشروح</p>
<p>تتجلى قرامي بين القلم و اللوح</p>
<p>&nbsp;</p>
<p>وملي نشوف الاطفال فالزنقة يلعبو</p>
<p>يدابزو و يتشاكسو</p>
<p>بيناتهم يتلاجو و فارضك يتعاندو</p>
<p>&nbsp;</p>
<p>يا حبيب الروح</p>
<p>صورتك نشوفها بين لغيام</p>
<p>وكلامك حقيقة ماشي وهام</p>
<p>تتجلى قدامي بين الفعل و لكلام</p>
<p>نحبك و نعبدك فساير ليام</p>
<p>&nbsp;</p>
<p>وملي نشوف راجل كهل يتمشى</p>
<p>و مرا فقيرة تفكر لولدها باش يتعشى</p>
<p>وانسان بسيط للطفك يترجى</p>
<p>&nbsp;</p>
<p>يا حبيب الروح</p>
<p>صورتك نشوفها فالطرقان</p>
<p>وكلامك صوت الموج فالشطئان</p>
<p>و تتجلى قدامي فسرب الحمام ادا بان</p>
<p>نحبك و نعبدك يا رحمان</p>
<p>&nbsp;</p>
<p>وملي نشوف شجرة واقفة قدامي</p>
<p>وزهرة تكبر فرسامي</p>
<p>و طير يغرد فحلامي</p>
<p>&nbsp;</p>
<p>يا حبيب الروح</p>
<p>صورتك نشوفها بين لغصان</p>
<p>وكلامك رحمة و لطف بالانسان</p>
<p>و تتجلى قدامي فصوت الخيل و الوديان</p>
<p>&nbsp;</p>
<p>وملي نشوف طفل صغير مع باه فرحان</p>
<p>و بنادم كسير يطلب الرحمة و الغفران</p>
<p>ومراة تسير تبغي رزقها بين لخوان</p>
<p>&nbsp;</p>
<p>يا حبيب الروح</p>
<p>انت اللي ليا امري ماهو بيديا</p>
<p>و لطفك واصل ليا</p>
<p><br /><br />***</p>
<p>&nbsp;</p>
<p>&nbsp;</p>
<p>&nbsp;</p>
<h1><a name="_Toc85566674"></a>الدنيا</h1>
<p>&nbsp;</p>
<p>يا الدنيا الجميلة</p>
<p>&nbsp;</p>
<p>وجهك نسيت فين شفتو</p>
<p>جمالك سلبني و عرفتو</p>
<p>وليت و لا ماوليتش خلخالك عشقتو</p>
<p>&nbsp;</p>
<p>يا الدنيا الجميلة</p>
<p>دموعك فقلبي فتيلة</p>
<p>لا تبكيش و حكيلي قصاص لغرام</p>
<p>و حلي المجمع بالعسل و لكلام</p>
<p>و خرجيني للواقع من بحور لحلام</p>
<p>&nbsp;</p>
<p>ويلا تعبتي مني ومن حالي</p>
<p>و كرهتي كلامي و هبالي</p>
<p>مليتي وجودي و فعالي</p>
<p>&nbsp;</p>
<p>لا تنسايني ، نترجاك</p>
<p>نمشيو انا وياك</p>
<p>نخرجو و نصبرو و نتقبلو هواك</p>
<p>&nbsp;</p>
<p>شفت خيي و ما عرفتو</p>
<p>دوا معايا و كلامو كرهتو</p>
<p>كنت تايه و لحبيب نكرتو</p>
<p>&nbsp;</p>
<p>يا خيي لا تعاتبني فجهلي</p>
<p>ولا تخاصمني على قولي</p>
<p>راك ساكن عقلي و ليك سوارة قلبي</p>
<p>&nbsp;</p>
<p>دموعي نزلات ملي تفكرة فعالي معاك</p>
<p>و ملي تفكرة حبك ليا</p>
<p>العهد اللي كتبتو بيديا</p>
<p>و الحب الموصول بيناتنا</p>
<p>&nbsp;</p>
<p>يا حبيب الروح</p>
<p>نظرة منك تداوي لجروح</p>
<p>و كلمت منك تسقي غصاني</p>
<p>و تشفي الغليل الحامي</p>
<p>و وجع الجرح الدامي</p>
<p>&nbsp;</p>
<p>يا حبيب لحيارا</p>
<p>يا ونيس السهارا</p>
<p>يا جليس الفرادا</p>
<p>&nbsp;</p>
<p>نعاهدك فطريݣݣ ما منكل و لا نمل</p>
<p>ويدانك يا دنيا بذكر الله تحمل</p>
<p>و حوش الصحاري فحبو تتأمل</p>
<p>ونطلبو من ربي يتلاقا القول و العمل</p>
<p><br /><br />***<br /><br /></p>
<h1><a name="_Toc85566675"></a>الروح العارفة</h1>
<p>&nbsp;</p>
<p>يا الروح العارفة</p>
<p>يا لبصار الكاشفة</p>
<p>&nbsp;</p>
<p>سلامي ليكم ماخفة</p>
<p>&nbsp;</p>
<p>يا الرجال الواقفة</p>
<p>و يا النفوس الخائفة</p>
<p>&nbsp;</p>
<p>راه كلامي ما فيه حيلة</p>
<p>&nbsp;</p>
<p>الخوف علة عليلة</p>
<p>و الحب ضوو فتيلة</p>
<p>&nbsp;</p>
<p>تنور ليك الطريق الطويلة</p>
<p>&nbsp;</p>
<p>يا حبيب الله ، انا هناك بعيد تماك</p>
<p>سمع لكلامي و لا ديرو وراك</p>
<p>&nbsp;</p>
<p>يا حبيب الله</p>
<p>&nbsp;</p>
<p>اللي عجباتك فيا راك تشوفها حداك</p>
<p>فقلبك و سماك وديما معاك</p>
<p>&nbsp;</p>
<p>يا الحبيب دالله</p>
<p>&nbsp;</p>
<p>ويلا خطيت عليا بدا براسك</p>
<p>سولو و فكر شنو سباب هواسك</p>
<p>انا ليك مرايتك</p>
<p>و تشوف فيا حكايتك</p>
<p>&nbsp;</p>
<p>الحب اللي بيناتنا ما يضيع</p>
<p>العشق ، الغرام و كلام بديع</p>
<p>تنسجو ليام و تقريه ورود الربيع</p>
<p>&nbsp;</p>
<p>يا حبيب الله</p>
<p>&nbsp;</p>
<p>هادي ماهي حلام هدا لهيام</p>
<p>ملي نسمع صدى صوتك فأيامي</p>
<p>و نوض قافز نرجى صورتك قدامي</p>
<p>و نقول جازم هذا حبيب قلبي و عتادي</p>
<p>كلامو قانون و أمرو معلوم و هو مرادي</p>
<p>&nbsp;</p>
<p>يا من فهواه دايبين</p>
<p>و لعطفو طالبين</p>
<p>و لطفو راجيين</p>
<p>داوينا كاملين</p>
<p>&nbsp;</p>
<p>يا ربي كلامك ما لو نهاية</p>
<p>و عشقك ما صبت ليه بداية</p>
<p>وصلك نجمة وحيدة فسماية</p>
<p>و قدرك عظيم و بيه نلقى هداية</p>
<p>&nbsp;</p>
<p>اللي قالو عليه بعيد</p>
<p>واللي حسبو رأسهم عبيد</p>
<p>اللي فرقو بين النخلة و الجريد</p>
<p>&nbsp;</p>
<p>محبوبي واحد</p>
<p>هو الاول و الاخر رفع السما بلا عمد</p>
<p>ماليه شركة و لا دار فملكو فرقة ، محبوبي صمد</p>
<p>&nbsp;</p>
<p>نشوفو خيال منو فكل حركة</p>
<p>و صدى صوتو فكل ورقة</p>
<p>&nbsp;</p>
<p>و ملي نݣلس نلقاه ونيسي</p>
<p>و ملي نمشي يقرب ليا طريقي</p>
<p>&nbsp;</p>
<p>محبوبي واحد لا اله الا هو</p>
<p>محبوبي واحد نرجى فضلو و سماعو</p>
<p>محبوبي واحد ما نقدر على فراقو</p>
<p>&nbsp;</p>
<p>لا اله الا هو</p>
<p>ربي سبحانه</p>
<p>&nbsp;</p>
<p>سال الناس المروية</p>
<p>سال الحمام الدهبية</p>
<p>سال الروح المهدية</p>
<p>&nbsp;</p>
<p>ومن لامني على حبو</p>
<p>يجي يجرب دربو</p>
<p>و يقولي محلا قربو</p>
<p>&nbsp;</p>
<p>الله الله الله الله</p>
<p>يا مولانا</p>
<p>لطف بينا و سقينا من ماك</p>
<p>داوينا و صفي سماك</p>
<p>و عطف علينا و قرب ملقاك</p>
<p>يا مولانا الله الله</p>
<p>&nbsp;</p>
<p>الا سمعتي الغضب حداك</p>
<p>و الا شفتي الفقر معاك</p>
<p>والا حسيتي بالالم داير فسماك</p>
<p>راه هدا الوقت فاش تشوف راسك</p>
<p>ماشي باش تحاسب ناسك</p>
<p>&nbsp;</p>
<p>والسلام</p>
<p><br />***</p>
<p><strong>&nbsp;</strong></p>
<p><strong>&nbsp;</strong></p>
<p><strong>&nbsp;</strong></p>
<p><strong>&nbsp;</strong></p>
<p><strong>&nbsp;</strong></p>
<h1><a name="_Toc85566676"></a>دوق الكلام</h1>
<p>&nbsp;</p>
<p>الله عليك يا حبيبي</p>
<p>ريحك حنين و جمالك طبيبي</p>
<p>&nbsp;</p>
<p>الناس تتمشى حداية</p>
<p>و تتكلم و تدوي معاية</p>
<p>و انا معاك غير نتاية</p>
<p>&nbsp;</p>
<p>الصبيان يوريوني طريقك</p>
<p>و النخلة الواقفة</p>
<p>و المصابح الكاشفة</p>
<p>والطبول العازفة</p>
<p>&nbsp;</p>
<p>قلبت على لفراق ما لقيت والو</p>
<p>محبوبي شانو عظيم ماكاين بحالو</p>
<p>&nbsp;</p>
<p>انا ماشي دق فراقو</p>
<p>وما عندي لاين على طريقو</p>
<p>هو حق كنت داس نفسي فخيالو</p>
<p>و لقيت روحي شامخة فكمالو</p>
<p>&nbsp;</p>
<p>السحاب العالي ساير بأمر الله</p>
<p>و صرخة المظلوم توصل لسماه</p>
<p>و السر المكنون فين مشيتي تلقاه</p>
<p>&nbsp;</p>
<p>كلام لحبيب ينسيك جروحك</p>
<p>غربي وديع يبرد حروقك</p>
<p>و ذكر العظيم يصفي عروقك</p>
<p>&nbsp;</p>
<p>دوق كلام المعشوق و زورو</p>
<p>تموج مع هواه و توهج فنورو</p>
<p>و كون بالصفا و قول كلام لوفى فحضورو</p>
<p><br />***</p>
<p>&nbsp;</p>
<h1><a name="_Toc85566677"></a>نهار الجمعة</h1>
<p>&nbsp;</p>
<p>ناس مشات و جات</p>
<p>الغمة خرجات</p>
<p>و فدار لحبيب اللمة تجمعات</p>
<p>&nbsp;</p>
<p>ناس زاهية فرحانة</p>
<p>الضحكة فقلوبهم سهرانة</p>
<p>و لقاو صفا رواحهم معانة</p>
<p>&nbsp;</p>
<p>ناس رحالة</p>
<p>بغاو يبدلو الحالة</p>
<p>و يلقاو هنا بالهم فالجوالة</p>
<p>&nbsp;</p>
<p>ناس نسات الحياة</p>
<p>و ناس فيها شدات</p>
<p>ليهم كلهم المحبة صفات</p>
<p>&nbsp;</p>
<p>و فرقة مريضة عيانة</p>
<p>واخرى هائمة حيرانة</p>
<p>كلهم حدانة فحب العالي مولانا</p>
<p>&nbsp;</p>
<p>يا رب العباد و جامع لحباب</p>
<p>تاوي قلوبنا حنى خاوا و صحاب</p>
<p>بالصفا و المروة ما يدخل بيناتنا عتاب</p>
<p>&nbsp;</p>
<p>قولو يا هلي و صحابي</p>
<p>واش اللي يبغي فسرو لون الزهر الصافي</p>
<p>يعاتبوه بجرم الحب الخفي</p>
<p>&nbsp;</p>
<p>واللي جهر بحبو</p>
<p>قولولي اشنو دنبو</p>
<p>راه خلى بقلبو</p>
<p>&nbsp;</p>
<p>بيني و بينك سر ما تعرفو غير نتاية</p>
<p>حبي ليك عدب و قرار ساسو معاية</p>
<p>عشقي ليك عجب و ما يكون حلى من هواية</p>
<p>&nbsp;</p>
<p>يا اللي عارف كل حبة رقيقة</p>
<p>قولي آش جاب الوهم للحقيقة</p>
<p>&nbsp;</p>
<p>لحت راسي فبير الهول</p>
<p>كان يحسابلي فالاول غول</p>
<p>و غرقت و سطو و بديت نسير فعمقو مدلول</p>
<p>و ملي دقتو ،ملي دقتو و لمحة فيه المعقول</p>
<p>لقيت ماء عدب من صفا الروح، عجب</p>
<p>&nbsp;</p>
<p>وبديت نكتب</p>
<p>لا اله الا الله</p>
<p>و مع تيسير الله</p>
<p><br /><br />***<br /><br /></p>
<p>&nbsp;</p>
<h1><a name="_Toc85566678"></a>يا لحبيب الدائم</h1>
<p>&nbsp;</p>
<p>يا لحبيب الدائم</p>
<p>شوقك فعيني باين</p>
<p>و كلامك فبالي كاين</p>
<p>&nbsp;</p>
<p>يا لحبيب الدائم</p>
<p>&nbsp;</p>
<p>سلامك راه حياني</p>
<p>و رموشي بين جفاني</p>
<p>تتحرك بهواك و عقلي يتمناك</p>
<p>&nbsp;</p>
<p>يا لحبيب الدائم</p>
<p>&nbsp;</p>
<p>انا قلبي فحبك هايم</p>
<p>و عقلي يتمناك</p>
<p>&nbsp;</p>
<p>يا سلام ملي نلقاك</p>
<p>و آه يا محلاك</p>
<p>&nbsp;</p>
<p>حروفك جميلة و ضحكتك راها دليلة</p>
<p>نبغي نسمعك الليلة</p>
<p>و نطير فسماك الجميلة</p>
<p>&nbsp;</p>
<p>يا لحبيب الدائم</p>
<p>انا كلامي جايك عايم</p>
<p>فبحور حبك و هواك</p>
<p>&nbsp;</p>
<p>يا لحبيب الدائم</p>
<p>&nbsp;</p>
<p>انا روحي تتسناك</p>
<p>وبالي غير معاك</p>
<p>&nbsp;</p>
<p>حبك حيرني</p>
<p>&nbsp;</p>
<p>هواك سهرني</p>
<p>&nbsp;</p>
<p>انا و النجوم كثار</p>
<p>&nbsp;</p>
<p>وراه العشق حلال</p>
<p>&nbsp;</p>
<p>يا لحبيب الدائم</p>
<p>&nbsp;</p>
<p>انا قلبي راهو هايم</p>
<p>&nbsp;</p>
<p>فحبك و هاك</p>
<p>&nbsp;</p>
<p>يا لحبيب الدائم</p>
<p>&nbsp;</p>
<p>زينك حيرني</p>
<p>عشقك حولني</p>
<p>&nbsp;</p>
<p>يا لحبيب الدائم</p>
<p><br />***</p>
<h1><a name="_Toc85566679"></a>داويني</h1>
<p>&nbsp;</p>
<p>يا حبيب الجوارح و الروح</p>
<p>داويني قلبي مجروح</p>
<p>العقل تايه و عطرك يفوح</p>
<p>&nbsp;</p>
<p>ما صبت منك هروب</p>
<p>حبي ليك راه مكتوب</p>
<p>و الصحف شاهدة يا لمحبوب</p>
<p>&nbsp;</p>
<p>راك معاية، مرافقني فهناية</p>
<p>راك ويايا ، تسمع رجايا فشقاية</p>
<p>قبلتي دعايا و تصفيتي سماية</p>
<p>&nbsp;</p>
<p>فكل لحظة انت هو ، انت المحمود</p>
<p>فكل رمشة انت هو ، انت الموجود</p>
<p>و فهاد اللحظة حتا هي ، انت المعبود</p>
<p>&nbsp;</p>
<p>راك ريحتي بالي</p>
<p>و حيدتي هوالي</p>
<p>وعدتيلي ليام لخوالي</p>
<p>&nbsp;</p>
<p>انا معاك ليوم ، اليوم ليوم</p>
<p>حيت ديما كنت معاك فهاد ليوم</p>
<p>فهاد اللحظة السعيدة لفراق مالو لزوم</p>
<p>&nbsp;</p>
<p>راني نسيت الماضي و الذكريات</p>
<p>و الحلوم العتاب و الاهات</p>
<p>و نسيت غدا و حساب السنوات</p>
<p>&nbsp;</p>
<p>كل ما يهمني هو هاد اللحظة</p>
<p>راني معاك تسمع شكاية وانا وياك حداية</p>
<p>و تخفف عليا ما جارت بيه، نفسي لعليلة</p>
<p>&nbsp;</p>
<p>قاليك شوية لربي و شويا لعبدو ،انا ربي بغيتو وحدو، يا سيدي ردني ليك</p>
<p>ملي ننساك و نتوه فبحور النفس راني نترجاك</p>
<p>انا ماشي الانا ، انا انت و انا ، بجوج فهواك</p>
<p>&nbsp;</p>
<p>ننشد ليك احلى الالحان</p>
<p>و نغني ليك ملحون</p>
<p>و ننضم ليك غيوان</p>
<p>غير شفق يا الرحمان</p>
<p>&nbsp;</p>
<p>و انت ياربي الظاهر للعيان و الباطن عليها</p>
<p>بغيت صفا روحي و لا نخليها</p>
<p>و نلقى صحتي و حياتي ما نعطيها</p>
<p>&nbsp;</p>
<p>انت يا ربي الاول بلا عنوان و التالي فيها بلا حدود</p>
<p>نطلب وصلك و عشقك ، جود يا ودود</p>
<p>و كتبلي نفس راضية مرضية و بغيتها يا ربي هدية</p>
<p>&nbsp;</p>
<p>شكون يحاسبني على قوالي</p>
<p>علاش تلوموني على فعالي</p>
<p>راني بيني و بين الرب العالي</p>
<p>نطلبو و نرجاه و نسال كل ما نتمناه وهو عالم بحالي</p>
<p>لا اله الا الله ، ماكاين غير الله</p>
<p><br /><br />***<br /><br /></p>
<h1><a name="_Toc85566680"></a>وهم الزمان</h1>
<p>&nbsp;</p>
<p>هادي حكاية جوج عشران</p>
<p>داقو كاس وحدة فيوم من ليام</p>
<p>شربو و سقاو عطش الزمان</p>
<p>الاول ݣال الله يداومها علينا عوام</p>
<p>لقيت سعادتي فهاد اللحظة و محلاه من مكان</p>
<p>&nbsp;</p>
<p>صاحبو ثار عليه و حلف إين يمشي و يخليه</p>
<p>و قاليه واش راك مريض و تمرض فيا</p>
<p>آش شفتي فيه من مزية</p>
<p>لاح الكاس و قال حيد عليا هاد الخطية</p>
<p>هذا ماهو ماء حلو وانت بنتلي تتبهلل و ردو</p>
<p>&nbsp;</p>
<p>يا خليلي صبر ما بقا والو و نوصلو</p>
<p>لبلاد لحلام</p>
<p>تما نصيبو ما عدب من أرض الجنان</p>
<p>يحيي فينا لعظام و يتبت لينا لقدام</p>
<p>&nbsp;</p>
<p>الاول صبر عليه و قاله زيد معايا و قرب حداية</p>
<p>نشوفو هاد لبلاد العجيبة و انا نحب المشية البعيدة</p>
<p>&nbsp;</p>
<p>فالطريق صاحبو فرغ صبرو</p>
<p>و بدا يويل على زهرو</p>
<p>و ما دار زمان معاه و فين تلات بيه ليام</p>
<p>&nbsp;</p>
<p>قاليه شوف يا صاحبي فين حناية</p>
<p>هادي ماشي طريق ، هادي حريق</p>
<p>بطا عليا و قتاش نوصلو مليت و رجلي حصلو</p>
<p>&nbsp;</p>
<p>فالثلث الخالي</p>
<p>صاحبو غادي ويتأمل فسرو</p>
<p>حتى وصلو لبلاد الجنان و لما لحلو</p>
<p>&nbsp;</p>
<p>ولقاو فيها كولشي مزيان</p>
<p>لما عدب و حداه شجر الرمان</p>
<p>و من كل حاجة، موجود ، فضل من الرحمان</p>
<p>&nbsp;</p>
<p>لعشير الاول كيف عادتو حمد اللي صور حالتو</p>
<p>و قال الله يداومها علينا عوام</p>
<p>لقيت سعادتي فهاد اللحظة و محلاه من مكان</p>
<p>و هاكدا دازو لعوام.</p>
<p>&nbsp;</p>
<p>و ثاني و يل ثاني و قال خطايا و خصارتي هناية</p>
<p>وشكون ݣالي هاد لمكان يدوم حداية</p>
<p>انا نخاف من كثرة الزواق</p>
<p>و نخاف هاد الحال ما يدوم و يفنى الرواق</p>
<p>&nbsp;</p>
<p>خاصني من ليوم نبدا نخزن</p>
<p>نجمع و نكنز لدوائر الزمان</p>
<p>&nbsp;</p>
<p>و خاصني قبل هادشي كامل</p>
<p>نتعلم حديثهم و كيف نتعامل</p>
<p>&nbsp;</p>
<p>و تعلم و جال</p>
<p>و طال عليه الحال</p>
<p>و زاد قال</p>
<p>&nbsp;</p>
<p>هادشي ما هناني</p>
<p>راحتي ما صبتها و غي زاد شطاني</p>
<p>لازمني مرة ݣادة و على الزمان شادة</p>
<p>&nbsp;</p>
<p>و كان اللي كان</p>
<p>و ولدو صبيان</p>
<p>&nbsp;</p>
<p>و خاف صاحبنا عليهم</p>
<p>و كيفاش يدير باش يربيهم</p>
<p>قلبو عامر و لازم يحن فيهم</p>
<p>ولازم من لسرار و كنوز الدنيا يوريهم</p>
<p>&nbsp;</p>
<p>بقا معاهم حتى كبرو</p>
<p>و هو مازال ما لقى زهرو</p>
<p>ولا صاب هناه و لا الفرحة معاه</p>
<p>&nbsp;</p>
<p>العشران كبرو</p>
<p>و تلاقاو فوسط الجنان</p>
<p>قاليه كيف حوالك ، بنتيلي مشطون بالك</p>
<p>قاليه مالقيت راحة فهاد الساحة</p>
<p>و جبدو كلامهم و تفكروا يامهم</p>
<p>و حكاو حلامهم</p>
<p>بطا عليا وقتاش نزوج وليداتي</p>
<p>و يخلفوني بعد مماتي</p>
<p>تما يكمل رجايا و نلقا راحتي</p>
<p>&nbsp;</p>
<p>قاليه صاحبو هذا و هم الزمان</p>
<p>تخلي اللحظة و تتسنا غدا و تأجل فرحتك و هناك</p>
<p>راه ربي من خيرو عطاك</p>
<p>شوف معايا كولشي حداك</p>
<p>&nbsp;</p>
<p>راحتك و هناك فهاد لحظة</p>
<p>و لا تخلي ليوم و تهرب لغدا</p>
<p>هادشي اللي تعلمت من قصتك</p>
<p>من نهار بدينا حتى وصلنا و ليوم تلاقينا</p>
<p>&nbsp;</p>
<p>قاليه نعام يا عشير الدوام</p>
<p>كلامك صحيح و تفسيرك تمام</p>
<p>كنت مشطون على طول لعوام</p>
<p>مانصبر على حاجة ونبغيها ديما بالزحام</p>
<p>&nbsp;</p>
<p>وهاكدا حالنا كاملين</p>
<p>سايرين فالدنيا و بيها حايرين</p>
<p>و فحباس الماضي و المستقبل ݣالسين</p>
<p>&nbsp;</p>
<p>***</p>
<h1><a name="_Toc85566681"></a>سؤال</h1>
<p>&nbsp;</p>
<p>سولت راسي شحال تكون فالدنيا من وريدة</p>
<p>شحال من وحدة حداية و شحال راها بعيدة</p>
<p>و زدة ݣلت معا راسي أجي نسول وحيدة</p>
<p>ݣلت لزهرتي يا لكبيدة يا من رائحتها فريدة</p>
<p>&nbsp;</p>
<p>شحال تكونو فملك الله</p>
<p>شحال بيكم ݣاع من الزهر واللي سواه</p>
<p>و شحال منكم معاية و شحال من بعيد نرجاه</p>
<p>حسبي و دققي راني حرت وتهت فهواه</p>
<p>&nbsp;</p>
<p>واش غير نتي اللي معاية</p>
<p>واش ماكاين غير سماية</p>
<p>نطلب ربي يسمع رجايا</p>
<p>و داك الورد العزيز نلقاه</p>
<p>&nbsp;</p>
<p>جاوباتني</p>
<p>قالتلي يا عشيق الدلال</p>
<p>يا اللي عجبو هاد الحال</p>
<p>و اللي طريقو ورود و عشيقو كمال</p>
<p>&nbsp;</p>
<p>حنى منا وحدة و حيدة</p>
<p>&nbsp;</p>
<p>قلت ليها يا ريم</p>
<p>كلامك ماهو مفهوم</p>
<p>و سرك باقي مكتوم</p>
<p>&nbsp;</p>
<p>كيفاش نشوف قدامي من لوان صفوف</p>
<p>ومن السميات حروف و حروف</p>
<p>&nbsp;</p>
<p>قالتلي يا لعاشق</p>
<p>جدرنا واحد ثابت راسخ فالارض العتيدة</p>
<p>و لوانا ما هي غير مراية</p>
<p>و سمياتنا هي وصف و حكاية</p>
<p>حكاية ليام اللي نعيدوها من زمان</p>
<p>&nbsp;</p>
<p>قلت ليها يا وردة الحب و الكمال</p>
<p>يا اللي عشقك سهرني هادا شحال</p>
<p>علاش حالي على هاد الحال</p>
<p>قالتلي يا درويش انت انا و لفراق محال</p>
<p><br /><br />***</p>
<h1><a name="_Toc85566682"></a>لحباب</h1>
<p>&nbsp;</p>
<p>ناس كي الجوهر المكنون</p>
<p>دايرهم فقلبي و وسط لعيون</p>
<p>كلامكم ليا من القلب للسان موصون</p>
<p>لزام عليا نحبكم راكم خوان</p>
<p>&nbsp;</p>
<p>الا قالولك راك فالدنيا درتي كلشي</p>
<p>خدمتي و تعبتي و بنيتي ما يكفي</p>
<p>درتي اللازم و ما خليتي شي</p>
<p>فهاد اللحظة ما خاصك و بقالك دير شي</p>
<p>&nbsp;</p>
<p>يديك هزات الصحاري و غربلتيها</p>
<p>و برجليك ݣاع الطرقان دوزتيها</p>
<p>ظهرك هز لجبال و حركتيها</p>
<p>و كتفك حمل بالويدان و صفيتيها</p>
<p>و بعقلك لغاز الحياة فكيتيها</p>
<p>&nbsp;</p>
<p>قولي الى عرفتي هادشي ݣاع ديالك</p>
<p>وريني آش دير باش تريح بالك</p>
<p>و تلقى سعادتك و هناك</p>
<p>و تلقى للحبيب اللي يتمناك</p>
<p>&nbsp;</p>
<p>عيش اللحظة باللي فيها</p>
<p>دوق الدنيا و عاشر ماليها</p>
<p>و صون العشرة و كرامتك لا تخليها</p>
<p>وحمد الله و شكرو و زيد سلام عليه</p>
<p>&nbsp;</p>
<p>راه سلامو مايغيب عليك</p>
<p>نورو يوصل ليك</p>
<p>يحركك و يقويك</p>
<p>و يعلمك و يدويك</p>
<p>&nbsp;</p>
<p>آه يا بنادم</p>
<p>يا إنسان</p>
<p>يا شريف عبد و خادم</p>
<p>يا بشر ، مواطن و حاكم</p>
<p>سمي راسك كيف بغيت</p>
<p>و نعاود نوصيك</p>
<p>ما تنساش شكون نتا</p>
<p>يا روح راحتي و هنايا</p>
<p>يا هم حالي و صفايا</p>
<p>يا اللي جابك الله معايا</p>
<p>فهاد ليام</p>
<p>&nbsp;</p>
<p>راحتي و صفايا وياك</p>
<p>وملي نكون نهضر معاك</p>
<p>&nbsp;</p>
<p>***</p>
<h1><a name="_Toc85566683"></a>لحساب</h1>
<p>&nbsp;</p>
<p>نبدا كلامي بسم الله</p>
<p>و نثني بالحمد لله</p>
<p>و الثالثه سلامي ليه</p>
<p>نطلب الهداية و نورو نبغيه</p>
<p>و الخامسة لطفو نترجاه</p>
<p>&nbsp;</p>
<p>كلام الروح</p>
<p>دوا لكل الجروح</p>
<p>و بيه قلب العاشق يفوح</p>
<p>كلام دائم و حقيقة ما تروح</p>
<p>&nbsp;</p>
<p>يا لحاير فهاد لكلام</p>
<p>مازال توريك ليام</p>
<p>راها معانا على الدوام</p>
<p>تسوى كنوز الدنيا و زيد زيد بلا سوام</p>
<p>&nbsp;</p>
<p>لا تعاتب بين هواسك لبنادم زلة</p>
<p>كون بحال النخلة</p>
<p>تشاهد السحاب يدوز فالسما</p>
<p>و الفلك يسير فوق لما</p>
<p>فلا تبدل فيه كلمة</p>
<p>&nbsp;</p>
<p>يا الريم الدليلة</p>
<p>يا حبي الجميلة</p>
<p>نبغي تطول هاد الليلة</p>
<p>و نزيد نقرب ليك قياس فتيلة</p>
<p>&nbsp;</p>
<p>واش السحاب نتبعوه الى بان</p>
<p>واش تحير الا جاك البرهان</p>
<p>كون بحال العشيق السهران</p>
<p>اللي فحبيبتو هايم و عشقو ليها باين</p>
<p>&nbsp;</p>
<p>ه&zwj;ُ لعضيم بلا كلالة</p>
<p>ه&zwj;ُ الحكيم بلا جدالة</p>
<p>ه&zwj;ُ السميع بلا قوالة</p>
<p>داويلي علايلي و رشدلي فعايلي</p>
<p>&nbsp;</p>
<p>يا مالك امري و انت مول لحيلة</p>
<p>لا حيلة مع الله</p>
<p>لا حيلة معاك و لا نفاق</p>
<p>معاك عمري صفا من الكاس البراق</p>
<p>و فحبك يا حبيب حياتي راني نشتاق</p>
<p>و معاك نهدي حياتي و نصرح بلا زواق</p>
<p>&nbsp;</p>
<p>لا تخاف ، لا تخاف</p>
<p>راه عكس الخوف ماشي الشدة</p>
<p>و ماشي الشجاعة و الثورة</p>
<p>عكسو هو الحب فݣاع الحوال</p>
<p>ونبغي كيف كانت لعمال</p>
<p>&nbsp;</p>
<p>حب شامل</p>
<p>يضم العالم بين دراعو</p>
<p>ويبرد الغضبان و يطفي صداعو</p>
<p>و يجمع الاخوان على طبلتو</p>
<p>و يصالح العديان فݣلستو</p>
<p>&nbsp;</p>
<p>يا الحب الكامل يا المعبود</p>
<p>حب خالص مطلق لا محدود</p>
<p>حب قوي ما تهرسو هواجس ليام و اللحود</p>
<p>لا خيانة معاه و لا غدر مرصود</p>
<p>&nbsp;</p>
<p>***</p>
<p>&nbsp;</p>
<h1><a name="_Toc85566684"></a>الحب جامعنا من زمان</h1>
<p>&nbsp;</p>
<p>السلام عليكم بخير ؟</p>
<p>فين كنتي و آش دير ؟</p>
<p>أجي نديرو طرحة ديال البغرير</p>
<p>و نسقيوه عسل و زبدة مع براد كبير</p>
<p>&nbsp;</p>
<p>نعاودو حكاياتنا و اللي فات</p>
<p>ونجبدو الماضي بالجميل و الاهات</p>
<p>و نحمدو ربي على حياتنا كولات</p>
<p>نلقاو السعادة و راحة البال كالعادة</p>
<p>&nbsp;</p>
<p>توحشت الݣلسة حداك</p>
<p>بغيت نحلق فسماك</p>
<p>ضمني لصدرك راني نترجاك</p>
<p>وحكيلي سرك و آش دار الزمان معاك</p>
<p>&nbsp;</p>
<p>ويلا ما عجباتكش نديرو شي قهيوة</p>
<p>راني عارف كاسك و فالسكار حاسب قياسك</p>
<p>نجبدو كلام عظيم و نديرو حوار حكيم</p>
<p>&nbsp;</p>
<p>يا ولفي ݣاع هادشي عيان</p>
<p>بيني و بينك سر ما يدركو زمان</p>
<p>والفراق بينا مالو حسبان</p>
<p>حنا دات وحدة ما تعرف مكان</p>
<p>&nbsp;</p>
<p>يا ولفي كون جات عليا ما نفارقك</p>
<p>يا سعدي مد يدك ليا راني مرافقك</p>
<p>و ديني جول بيا و علمني معارفك</p>
<p>راه لفراق داق بيا و بغيت نجالسك</p>
<p>&nbsp;</p>
<p>يا ولفي الحب جامعنا من زمان</p>
<p>و اللي فقلبي ليك و دقاتو ميزان</p>
<p>تنبض و تتنهد و تسقي الشريان</p>
<p>نرسم لوحتك فعلامي و نبدع فاللوان</p>
<p><br />***</p>
<h1><a name="_Toc85566685"></a>نسيت باللي نسيت</h1>
<p>&nbsp;</p>
<p>فقت من لحلام</p>
<p>وحليت عيني فالظلام</p>
<p>صحيت و لقيت راسي بين ليام</p>
<p>غادي و نعاود فالعوام</p>
<p>صبت روحي وحيد فزحام</p>
<p>ولقيت معايا داك لحبيب الهمام</p>
<p>بيه رتاح بالي و ضوى عليا لرسام</p>
<p>&nbsp;</p>
<p>وݣلت مع راسي واش حبو يتنسا</p>
<p>واش إحساسي يتقصى</p>
<p>واش المسيرة ترصا</p>
<p>&nbsp;</p>
<p>صلاتي ليه دائمة</p>
<p>ما دامة الشمس عايمة</p>
<p>صلاتي ليه قايمة</p>
<p>ما دامت المودة رايمة</p>
<p>صلاتي ليه قايمة</p>
<p>من اللي نصبح حتى نحط راسي</p>
<p>و نزيد سلام فنعاسي و محبة بين هواسي</p>
<p>&nbsp;</p>
<p>و نعمل لخير و نرجا فضلو و عطاه</p>
<p>هو خليلي و كلما نتمناه</p>
<p>&nbsp;</p>
<p>يا اللي عجبو حالي</p>
<p>و بغا يدير بحالي</p>
<p>و إلا جاه عشقو غالي</p>
<p>راه ليه غادي</p>
<p>و طريقنا وحدة صابة ليه</p>
<p>موتنا و حياتنا بين يديه</p>
<p>و رواحنا ملكو و مرضنا يشافيه</p>
<p>&nbsp;</p>
<p>كلامو جوهر مرصع بالحجر لكريم</p>
<p>شوقو بحر و أمرو شانو عظيم</p>
<p>&nbsp;</p>
<p>اللي نزل فبحارو و شاف سرارو موحال شي نهار تعرف خبارو</p>
<p>راه ماه عدب و ملوحتو حلاوة رواح معايا روحك تداوا</p>
<p>&nbsp;</p>
<p>اييه عليك الايام</p>
<p>تدوزي و تخليني فالتخمام</p>
<p>جمالك سلبني ملي شفتو</p>
<p>و كلامك حيرني ملي عرفتو</p>
<p>و حروفك ثابتة و زينك راني وصفتو</p>
<p>&nbsp;</p>
<p>عطيني من حبك رشفة</p>
<p>و سيري معاية بديك الخفة</p>
<p>يا من عارفين هاد العدرة</p>
<p>راه ليها شواقي تسير و نضوي صباعي بعشرة</p>
<p>&nbsp;</p>
<p>يا ودي آه يا ودي عيدلي ما فالخاطر</p>
<p>عيدلي اللي بغيتي و قولي آش حبيتي</p>
<p>انا غلام فعشقك يا هاد لحمام</p>
<p>اللي زارني نهار عيدي و حيا فيا ليام</p>
<p>ليام اللي نسيتهم ، ونسيت باللي نسيتهم</p>
<p>&nbsp;</p>
<p>الخايبة هي تنسا الحاجة باللي نسيتيها</p>
<p>اما ادا نسيتي راك مفكر باللي نسيتيها</p>
<p>عاري عليك فكرني فيها</p>
<p><br />***</p>
<h1><a name="_Toc85566686"></a>اللي داق من كاسو ماهو سقيم</h1>
<p>&nbsp;</p>
<p>راني معاك يا لحبيب</p>
<p>دوقني من هناك باش نصيب</p>
<p>&nbsp;</p>
<p>ملي نبغيك راك ليا قريب</p>
<p>راك فبالي وعليا ما تغيب</p>
<p>&nbsp;</p>
<p>حالي ماهو ديالي ، امرك عجيب</p>
<p>&nbsp;</p>
<p>معاك نصيب راحتي و هنايا</p>
<p>وقربك مبلغ كل رجايا</p>
<p>وامرك يعطيني كل هنايا</p>
<p>&nbsp;</p>
<p>راني ما نعيد فالكلام</p>
<p>راه هذا حال ليام</p>
<p>تجي و تشرح على الدوام</p>
<p>&nbsp;</p>
<p>بلي بنادم من طباعو يحكم</p>
<p>يعطيك هوايس راسو ويقسم</p>
<p>يگوليك هواسو و ما يحشم</p>
<p>تيعجبو نعاسو و ما يخمم</p>
<p>&nbsp;</p>
<p>غير لوموني على حالي</p>
<p>راني نهضر على اللي جرالي</p>
<p>و طريق طويلة دوزها ݣاع اللي بحالي</p>
<p>&nbsp;</p>
<p>أرالي من كاسك و سقيني لمرار</p>
<p>قولي ݣاع لسرار</p>
<p>&nbsp;</p>
<p>بينلي عيبي و لا تخلي</p>
<p>لا تخلي من جهتك شي</p>
<p>نزلني معاك لبحور التيهان ولا تعلي</p>
<p>&nbsp;</p>
<p>راك ما صورتي والو</p>
<p>و اللي فقلبي ما تعرف سرارو</p>
<p>و حبيبي ما كاين بحالو</p>
<p>&nbsp;</p>
<p>فوق جبالو رانا ݣالسين</p>
<p>فعلالي دارو رانا زاهيين</p>
<p>&nbsp;</p>
<p>اللي داق من كاسو ماهو سقيم</p>
<p>واللي فاق منعاسو راهو رحيم</p>
<p>ياك انا و انت واحد</p>
<p>ياك المركب جامعنا و البحر حاملنا</p>
<p>عيبك هو عيبي</p>
<p>ونبغيك تكون حبيبي</p>
<p>طريقنا وحدة وانت طبيبي</p>
<p>&nbsp;</p>
<p>وهاد العيب اللي شفتو فيك</p>
<p>راه فيا انا ،ماشي بغيت نداويك</p>
<p>&nbsp;</p>
<p>انت مرايتي يا عمري و عنايتي</p>
<p>ݣولي و زيد و ما تخلي فقلبك شي .</p>
<p>&nbsp;</p>
<p>قولي عيبي يا حبيبي</p>
<p>حكيلي زلايلي</p>
<p>لا تستر فعايلي</p>
<p>و داويلي علايلي</p>
<p>يا سيدي</p>
<p><br />***</p>
<h1><a name="_Toc85566687"></a>حبابي نهمو عليا</h1>
<p>&nbsp;</p>
<p>حبابي نهمو عليا</p>
<p>و روحي صفاة ليا</p>
<p>أجي عندي تمتمي ليا</p>
<p>يا روحي قولي ليا</p>
<p>دوي معيا لا تخجلي</p>
<p>&nbsp;</p>
<p>يا رب العباد</p>
<p>نفوض امري ليك</p>
<p>فياقي و رݣادي بين يديك</p>
<p>و قرار حياتي خليتو ليك</p>
<p>&nbsp;</p>
<p>لالة يا لغزالة</p>
<p>لالة يا لالة لغزالة</p>
<p>الى بغيت ننام ديري راسك حداية</p>
<p>طيري و علي فسماية</p>
<p>وملي نفيق نبغي نسمع تنشادك معاية</p>
<p>و نورك ساطع من سفايا لعلاية</p>
<p>&nbsp;</p>
<p>حبابي نهمو عليا</p>
<p>ندير ساسي بين يديا</p>
<p>و نشوف سلام روحي</p>
<p>و نداوي كل جروحي</p>
<p>و نخلي لفراق عليا</p>
<p>و نكون مع حبيب عنيا</p>
<p>&nbsp;</p>
<p>حبابي نهمو عليا</p>
<p>ما نفكر فما جرا ليا</p>
<p>و لا نخمم فغدا و لا بعدو</p>
<p>ونعبد ربي وحدو</p>
<p>لا كتاب يداوي حالي</p>
<p>ولا حكيم يجاوب سؤالي</p>
<p>ولا عظيم يحرك فيا شعرة</p>
<p>و لا سم يقتل فيا درة</p>
<p>&nbsp;</p>
<p>خلينا غير مع هادو</p>
<p>ياك انت خليفة ربي فبلادو</p>
<p>&nbsp;</p>
<p>لا تجعل خليفة فوق خليفة</p>
<p>و لا تكون حالتك ضعيفة</p>
<p>&nbsp;</p>
<p>راك انت اللي تسير راسك</p>
<p>ما تعطينيش طريق ساسك</p>
<p>ولا تطلب مني نكون قياسك</p>
<p>&nbsp;</p>
<p>حبابي نهمو عليا</p>
<p>حنى نجوم مغلفين بجلودنا</p>
<p>والنور اللي تقلب عليه راه وسط قلوبنا</p>
<p>&nbsp;</p>
<p>حبابي و سيادي</p>
<p>&nbsp;</p>
<p>خليوني مني لله مولانا</p>
<p>هو اللي يسمع رجانا</p>
<p>عمرو ما مشا و خلانا</p>
<p>أمرو صادر و حبو ديما حاضر معانا</p>
<p>يا سيادي يا اهل الاحسان</p>
<p>شفتكوم فكل مكان</p>
<p>و سلامي ليكم يقطع الوديان</p>
<p>&nbsp;</p>
<p>نسمع نداكم فالطير ادا غنى</p>
<p>و نلبي رجاكم مع الفقير ادا تمنى</p>
<p>و نطلب صفا حالي مع المشطون ادا تهنى</p>
<p>&nbsp;</p>
<p>سيادي نهمو عليا</p>
<p>نداوا بدوا ما بغاه الخاطر</p>
<p>تقيل على القلب و كثير المخاطر</p>
<p>ما بانت فيه فايدة و لا كان ليه مزيه</p>
<p>كل ما فالدنيا واحد مني وليا</p>
<p>حيت تنشوف فيه ربي</p>
<p>و نوسع بيه حبي</p>
<p>و نطلبو يقرب لي دربي</p>
<p>&nbsp;</p>
<p>&nbsp;</p>
<p>***</p>
<h1><a name="_Toc85566688"></a>طبيبي</h1>
<p>&nbsp;</p>
<p>سقيني شربة ما</p>
<p>ضوي عليا هاد السما</p>
<p>و حيد من عيني العتما</p>
<p>&nbsp;</p>
<p>أرالي ݣاع الموجود</p>
<p>يا لحبيب المعبود</p>
<p>يا الصادق المعهود</p>
<p>&nbsp;</p>
<p>علاش الوردة</p>
<p>تفصل رأسها على الجردة</p>
<p>و علاش الثمرة</p>
<p>تفصل رأسها على النخلة</p>
<p>وعلاش الشجرة</p>
<p>تفصل داتها على لجبال</p>
<p>هادا كلام لحكمة ماهو هبال</p>
<p>&nbsp;</p>
<p>وهكداك لزام على الغابة و ماليها</p>
<p>و الصحرة و فيافيها</p>
<p>و الارض واللي فيها</p>
<p>&nbsp;</p>
<p>أرالي نشرب بركاني</p>
<p>عطني نسقي ݣاع غصاني</p>
<p>وردني ، دنبي عياني</p>
<p>ماك صفاني و عشقك حياني</p>
<p>&nbsp;</p>
<p>يا طبيب الروح</p>
<p>يا مداوي لجروح</p>
<p>راه لطفك بلاني</p>
<p>وفراقك عياني</p>
<p>بغيت نطلق عناني</p>
<p>ونفرفر بجنحاني</p>
<p>واش اللي يبغي</p>
<p>نطلبولو الهداية</p>
<p>واش اللي يحكي</p>
<p>نصحولو لحكاية</p>
<p>&nbsp;</p>
<p>هادي حكايتي نعيدها عليكم</p>
<p>و معاها سلامي مني لكم</p>
<p>&nbsp;</p>
<p>يا حباب الروح ، كلكم بلا فرقة</p>
<p>يا أهل الخير و صفا و أحسن رفقة</p>
<p>اللي حسسني بظلم ، هادا نهار السماحة</p>
<p>و اللي خوفني، ليوم زاد عشقي ليه</p>
<p>و اللي حيرني ، راه حيت تنبغيه</p>
<p>&nbsp;</p>
<p>الحاصول و مافيه</p>
<p>كل أمر مايجي غير بضدو</p>
<p>واللي ما عجباتكش فيا</p>
<p>هاديك غير مراية</p>
<p>جرب تصفح عند الظلم</p>
<p>و تحب عند الخوف</p>
<p>و تعطف عند الشدة</p>
<p>و تغفر عند الزلة</p>
<p>عطف على خوك و ماتنساش شكون يكون</p>
<p>روح من الرحمان جات تقريك الحب و لكمال</p>
<p>والسلام</p>
<p><br />***</p>
<h1><a name="_Toc85566689"></a>بسم الله</h1>
<p>&nbsp;</p>
<p>بسم الخالق المنان</p>
<p>نبدا كلامي بالسلام على الرحمان</p>
<p>شوقي و سلامي ليه</p>
<p>و كلامي غي عليه</p>
<p>يضرب فالطرقان</p>
<p>&nbsp;</p>
<p>راه هو الرزاق و هو مول لمكان</p>
<p>نحس خيالو وسط رسامي</p>
<p>ونسمع كلامو بين عضامي</p>
<p>و حبو عمر ايامي</p>
<p>&nbsp;</p>
<p>يا لحبيب يا من داويتي جروحي</p>
<p>و صبرتيني على خدلان ليام</p>
<p>عشقي ليك باين بحال لعلام</p>
<p>&nbsp;</p>
<p>امضرى قولي واش خبارك</p>
<p>اش طرى عيدلي ما جرالك</p>
<p>فهاد لحضرة راني طلعت صوارك</p>
<p>نسول فيك و نطرق باب دارك</p>
<p>يا لخليل</p>
<p>أجي معايا يدي فيديك</p>
<p>لا تخاف من اللي عاودو ليك</p>
<p>راه روحي ما تخليك</p>
<p>عقلي يفكر غير فيك</p>
<p>و قلبي مايل ليك</p>
<p>&nbsp;</p>
<p>يا لعمر ما تخلينيش نفكر</p>
<p>يا لقمر بغيت معاك نسهر</p>
<p>يا عينيا راني فحبك نتدبر</p>
<p>&nbsp;</p>
<p>يا حبيب الروح</p>
<p>الا مشيت موحال نولي</p>
<p>ولا دويت راني ما نخلي</p>
<p>&nbsp;</p>
<p>و لغياب ماهوش كاين</p>
<p>ما كاين بعاد و الحب بيناتنا باين</p>
<p>&nbsp;</p>
<p>فحبك يا لحبيب ننضم الف قصيدة</p>
<p>كلام كثير و طريقنا ماهي بعيدة</p>
<p><br /><br />***<br /><br /></p>
<h1><a name="_Toc85566690"></a>أنا موجود</h1>
<p>&nbsp;</p>
<p>نتقرب ليك فطريقي</p>
<p>ونشوف فيك صديقي</p>
<p>و نبغيك تكون رفيقي</p>
<p>&nbsp;</p>
<p>يا حبيب الروح</p>
<p>راه قلبي مجروح</p>
<p>و العقل هايم ينوح</p>
<p>&nbsp;</p>
<p>كولشي ديالك لا تنساني</p>
<p>دوقني من غرام كلامك هاني</p>
<p>اللي ليها ليها و زمان مشا و خلاني</p>
<p>&nbsp;</p>
<p>لا يا لحبيب ماشي هاكدا يتقال لكلام</p>
<p>لا تخاف من غدر ليام</p>
<p>راه جوج وجوه باش تدوز لعوام</p>
<p>&nbsp;</p>
<p>ماشي الزمان اللي خلاك</p>
<p>الزمان قدامك و ربي يرعاك</p>
<p>ليوم هو راس مالك</p>
<p>و غدا مزال قدامك</p>
<p>&nbsp;</p>
<p>الله عليها يام</p>
<p>تنتفكرها بحال لحلام</p>
<p>و انا درويش هاكدا على الدوام</p>
<p>&nbsp;</p>
<p>الله عليها لحظة</p>
<p>الطيور تغرد وحيدة</p>
<p>والنجوم تحلق بعيدة</p>
<p>&nbsp;</p>
<p>و انا هايم فحبك و غرامك</p>
<p>و يحلالي نسمع كلامك</p>
<p>&nbsp;</p>
<p>يا حبة رملة فالصحاري</p>
<p>يا نملة فالجبل العالي</p>
<p>يا قطرة في البحور الخوالي</p>
<p>يا بن آدم</p>
<p>انت الصحرة في حبة الرملة</p>
<p>و نت الجبل فديك النملة</p>
<p>و انت البحر فديك القطرة</p>
<p>&nbsp;</p>
<p>يا بن آدم</p>
<p>&nbsp;</p>
<p>ليك الكون يضرب الف حساب</p>
<p>خلي عليك الخوف و سلك طريق الحباب</p>
<p>لا تكون عنيد و قول كلام الصواب</p>
<p>&nbsp;</p>
<p>ما تستسلم للزمان و القهرة</p>
<p>و لا تتور على الحݣرة</p>
<p>راه بزوج بحال الحفرة</p>
<p>زيد سير معايا و قلب على شكون نتاية</p>
<p>اللي ستسلم سدو عليه فالحضيرة</p>
<p>و اللي ثار يدبحوه فالظهيرة</p>
<p>عنداك تكون حبيس العصة و الجزرة</p>
<p>و لا تكون نعجة فهاد الحضرة</p>
<p>راه</p>
<p>انت مول لحكام</p>
<p>وانت اللي تقرر على الدوام</p>
<p>خليها فبالك و زيد القدام</p>
<p>&nbsp;</p>
<p>خليك فالحب عايش ولا تفرق بين الانسان</p>
<p>فوق عرش العشق ݣالس و حنى بحال بحال اخوان</p>
<p>متساويين فملك الرحمان</p>
<p><br />***</p>
<h1><a name="_Toc85566691"></a>الجهالة</h1>
<p>&nbsp;</p>
<p>شكون نتا و شكون انا</p>
<p>حنى واحد فهاد اللما</p>
<p>حنى قلب واحد فهاد الزحمة</p>
<p>&nbsp;</p>
<p>الجهالة تتكون بالمهل</p>
<p>تتجيك ضريفة و تعطيك لخاطر</p>
<p>و تقولك ها علالش و ها كيفاش تباشر</p>
<p>وتبينلك البلان و تسرح ليك الطرقان</p>
<p>تعطيك من الواحد جوج</p>
<p>و جوج عشرة</p>
<p>وتخلي قلبك حجرة</p>
<p>&nbsp;</p>
<p>حنى واحد فملك الله</p>
<p>بلا هضرة بلا كلام</p>
<p>لمعنى واضح للعيان</p>
<p>&nbsp;</p>
<p>ربي خلق الانسان</p>
<p>ونفخ فيه من روحو</p>
<p>خلينا مع هاد لكلام عنداك تلوحو</p>
<p>&nbsp;</p>
<p>شكون نتا و شكون انا</p>
<p>واش حنى فلان و علان</p>
<p>ولا روح من الله تحرك هاد لبدان</p>
<p>&nbsp;</p>
<p>الا كنا هاكا و روح وحدة من عند ربي</p>
<p>فلا تجعل بينا عداوة يا روح قلبي</p>
<p>و ما تنساش شكون نتا و شكون انا</p>
<p>خليها بين عينيك</p>
<p>و سمعها مني ليك</p>
<p>يا حبيب القلب</p>
<p>و روح الروح</p>
<p><br /><br />***</p>
<h1><a name="_Toc85566692"></a>الناس روات</h1>
<p>&nbsp;</p>
<p>الفرحة كملات</p>
<p>و اللمة تجمعات</p>
<p>و الناس روات</p>
<p>&nbsp;</p>
<p>و راه الغمة مشات</p>
<p>و شمسنا ضوات</p>
<p>&nbsp;</p>
<p>الفرحة كملات</p>
<p>و اللمة تجمعات</p>
<p>و الناس روات</p>
<p>&nbsp;</p>
<p>وقالو ليا ݣاع لحباب</p>
<p>نوض تشوف مزية لراسك</p>
<p>و حيد هاد الخطية</p>
<p>&nbsp;</p>
<p>نوض تجول راه طال نعاسك</p>
<p>فيق من الݣلبة و عمر كاسك</p>
<p>ومسك عليك البلية</p>
<p>&nbsp;</p>
<p>يا حباب الله سمعو ليا</p>
<p>يا ݣاع لحباب صغيو لكلامي</p>
<p>راه اللي حل عينيه موحال ينعس</p>
<p>و اللي وقف صعيب يݣلس</p>
<p>ويلا شفتي بنادم واقف لا تطلب ݣلاسو</p>
<p>ويلا بغا خليه منو لراسو</p>
<p>&nbsp;</p>
<p>سيادي راه الفرحة كملات</p>
<p>و اللمة تجمعات</p>
<p>و الناس روات</p>
<p>&nbsp;</p>
<p>انت الفرحة</p>
<p>و انت الصحة</p>
<p>و انت العمر المديد</p>
<p>و الحب السعيد</p>
<p>&nbsp;</p>
<p>يا حبيبي</p>
<p>&nbsp;</p>
<p>ظم العالم بين يديك</p>
<p>و خود من فضلو.. كولشي راهو ليك</p>
<p>&nbsp;</p>
<p>يا حبيبي</p>
<p>&nbsp;</p>
<p>زهر البستان قالهالي</p>
<p>و موج الشطئان شرحهالي</p>
<p>و صمت الشجر</p>
<p>و ضو القمر</p>
<p>و الحب اللي دفعني نسهر</p>
<p>&nbsp;</p>
<p>يا حباب الله سمعو ليا</p>
<p>&nbsp;</p>
<p>يا حب حياتي انا جيت</p>
<p>يا عشقي و فؤادي راني وليت</p>
<p>راني وليت نسمعك فكل حكاية</p>
<p>و نشوفك فكل مراية</p>
<p>و فكل واحد جا و مشا حداية</p>
<p>&nbsp;</p>
<p>و فهاد الݣلست انت قدامي</p>
<p>و فخيالي و حلامي</p>
<p>الا ݣلست انت حدايا</p>
<p>و الا مشيت راك معايا</p>
<p>&nbsp;</p>
<p>يا حباب الله سمعو ليا</p>
<p>الفرحة كملات</p>
<p>و اللمة تجمعات</p>
<p>و الناس روات</p>
<p>&nbsp;</p>
<p>لا تسولني على حال لقدام</p>
<p>و لا تݣولي كيف كانت ليام</p>
<p>خليك معايا هنا و لا تجبد أحلام</p>
<p>&nbsp;</p>
<p>يا حباب الله سمعو ليا</p>
<p>&nbsp;</p>
<p>حبو واضح بين يديا</p>
<p>طريقو مشيتو برجليا</p>
<p>و سرو شفتو بعينيا</p>
<p>&nbsp;</p>
<p>يا حباب الله قولولي</p>
<p>واش الروح تموت</p>
<p>واش الفرحة تفوت</p>
<p>&nbsp;</p>
<p>يا حبيب الله</p>
<p>شوف الدنية بعين جميلة</p>
<p>راك ما بدلتي والو غير هي حيلة</p>
<p>باش تعيش مع لحبيب عيشة جميلة</p>
<p>&nbsp;</p>
<p>***</p>
<h1><a name="_Toc85566693"></a>سلام الله عليكم</h1>
<p>&nbsp;</p>
<p>سلام الله عليكم</p>
<p>سلام دايم مداوم</p>
<p>طاير و جا بين يديكم</p>
<p>&nbsp;</p>
<p>يا أهل الصفى و الرأفة</p>
<p>يديكم تدوز كي لخيال خفة</p>
<p>و صوتكم ما يخلي فقلبي جفا</p>
<p>بكلام واضح صفا</p>
<p>&nbsp;</p>
<p>امرك ما فيه جدال</p>
<p>والو</p>
<p>و عشقك مالو مثال بحالو</p>
<p>&nbsp;</p>
<p>يا عشيق الحب و الدلال</p>
<p>&nbsp;</p>
<p>اغفلتيني بدلالك</p>
<p>سلبتيني بكلامك</p>
<p>هضرتي و كان حكامك</p>
<p>&nbsp;</p>
<p>انت هو هاد اللحظة</p>
<p>انت ليوم ، لبارح غدا</p>
<p>&nbsp;</p>
<p>يا شجرة فالجبال تلالي</p>
<p>يا حجرة على الرصيف العالي</p>
<p>يا ݣمرة مخطوفة فالعلالي</p>
<p>يا كل من كان بحالي</p>
<p>يا ناس العشق و الهوى</p>
<p>يا كل من عقلو دوا</p>
<p>يا سحاب تدوز بين لوتاد</p>
<p>يا ناس حسبناهم لينا عماد</p>
<p>يا طير لرزقو سعا</p>
<p>يا ضرير لربو دعا</p>
<p>&nbsp;</p>
<p>راه كان و كان</p>
<p>راه امر الله فكل مكان</p>
<p>راه انت هو العنوان</p>
<p>سمع لصوت الاحسان</p>
<p>سمع لروحك يا إنسان</p>
<p>روحك تعطيك اشارة</p>
<p>فهم المعنى وجاوبني بلا شطارة</p>
<p>&nbsp;</p>
<p>شكون يحركك</p>
<p>شكون يدويك</p>
<p>شكون يكلمك</p>
<p>وشكون يمشيك</p>
<p>باش راك تشوف</p>
<p>&nbsp;</p>
<p>شوف معايا</p>
<p>و أجي كلس حدايا</p>
<p>&nbsp;</p>
<p>لا تخليني تايه فحلامي</p>
<p>لا تجعلني محبوس رسامي</p>
<p>ما نحب نكون مفتون قلامي</p>
<p>&nbsp;</p>
<p>لا تجعلنا من اللي خافو امرك</p>
<p>لا تكتبنا من لي جهلو سرك</p>
<p>&nbsp;</p>
<p>واللي فرقو بين البلحة و الثمرة</p>
<p>راه بحال بحال اولد لميمة</p>
<p>راه بجوج خيال فيلم فسونيمة</p>
<p><br />***<br /><br /></p>
<h1><a name="_Toc85566694"></a>نهار دويت</h1>
<p>&nbsp;</p>
<p>عشقك يا لحبيب راه بكاني</p>
<p>وقربك نيت دواني</p>
<p>عارف عمرك ما تنساني</p>
<p>&nbsp;</p>
<p>يا كل رجايا</p>
<p>يا عشقي و منايا</p>
<p>يا سعدي و شقايا</p>
<p>&nbsp;</p>
<p>بين الحب و لفراق</p>
<p>بين الحب و لفراق</p>
<p>كولشي مشروع فهاد الرواق</p>
<p>من لعقل و لبابة حتى للحماق</p>
<p>&nbsp;</p>
<p>علاش تعاديني خود بيدي و ديني</p>
<p>نشوف لحبيب المرزاق</p>
<p>حب عمري وحياتي و ساكن كل داتي</p>
<p>&nbsp;</p>
<p>يا اللي معاك صفايا</p>
<p>و نظرتك هي دوايا</p>
<p>نبغي نشوفك ديما معايا</p>
<p>&nbsp;</p>
<p>يا قرة عينيا ،راس مالي و كل ما ليا</p>
<p>بين يديك نطلبو لهداية</p>
<p>و نفرحو تما و هنايا</p>
<p>و نطلبو لعفو من مولايا</p>
<p>&nbsp;</p>
<p>نظرة وحدة منك تكفيني</p>
<p>مسحتي زلتي و فكيتي جرتي</p>
<p>والله ما نقنط ما دمتي</p>
<p>&nbsp;</p>
<p>واش زعما راني نتفتف</p>
<p>و عقلي بحبك هام و تلف</p>
<p>العين فالعين باغي نعرف</p>
<p>&nbsp;</p>
<p>ونسكت هموم غدا و ننسا الماضي و نعيش اللحظة</p>
<p>&nbsp;</p>
<p>شحال منى فهمومو غارق</p>
<p>داق لمرار و السم الحارق</p>
<p>و خلى لحباب وتاه فالدنيا</p>
<p>&nbsp;</p>
<p>شحال منى راهو صابر</p>
<p>من الكية و الوقت الحار</p>
<p>ماشكماك راه فرج الله صار</p>
<p>&nbsp;</p>
<p>مازال فالوقت تصيب راحتك و هناك</p>
<p>أجي معايا كولشي تماك</p>
<p>&nbsp;</p>
<p>يا اللي فهمومو حاصل</p>
<p>غرقو الزمان و يقلب على رزق اليوم وغدا</p>
<p>علاش عليك راك تتهدا</p>
<p>راه نورو ساطع فكل منهو حي يلبي</p>
<p>شوف قلبك راه قلبي</p>
<p>والروح وحدة فملك ربي</p>
<p><br />***</p>
<h1><a name="_Toc85566695"></a>الله يا الله</h1>
<p>&nbsp;</p>
<p>حبيب قلبي و فؤادي</p>
<p>مولاي الحبيب الهادي</p>
<p>ديما معايا و يسمع تنشادي</p>
<p>&nbsp;</p>
<p>الله يا الله</p>
<p>&nbsp;</p>
<p>مشيت لبلاد بعيدة</p>
<p>ما نعرف حد و لا عارف قصيدة</p>
<p>و تشابكت مع النفس لعنيدة</p>
<p>&nbsp;</p>
<p>الله ، الله</p>
<p>&nbsp;</p>
<p>نقلب عليه فكل طريق و نشوفو فكل عشيق</p>
<p>ونسمع كلام لحباب من كل قنت بنية فريدة</p>
<p>و ندور لسواق نقلب على تخريجة ليا</p>
<p>&nbsp;</p>
<p>الله يا الله</p>
<p>&nbsp;</p>
<p>عاري عليك لحتو يا مول الشفاعة</p>
<p>يا رب العباد و مالك هاد الݣاعة</p>
<p>شوف من حال العباد و كون بنا رفيق</p>
<p>يا حبيب لقلوب المضيومة</p>
<p>يا عارف لسرار المكتومة</p>
<p>يا طبيب الجروح المكلومة</p>
<p>&nbsp;</p>
<p>الله يا الله</p>
<p>&nbsp;</p>
<p>حالنا ما يخفاك يا الواحد ربي</p>
<p>الله يا الله</p>
<p>شرقات شمس قلبي</p>
<p>ملي عرفت حالي و شكون بحالي</p>
<p>الله يا الله</p>
<p>طلع نورك ساكن قلبي</p>
<p>و انا كنت عليه مخبي</p>
<p>الله يا الله</p>
<p>يا حبيب قلبي</p>
<p>و قرة عينيا</p>
<p>&nbsp;</p>
<p>يا الله الله</p>
<p>&nbsp;</p>
<p>يا حبيب كل الفقارا</p>
<p>&nbsp;</p>
<p>يا الله الله</p>
<p>&nbsp;</p>
<p>يا رازق مول الشكارة</p>
<p>&nbsp;</p>
<p>يا الله الله</p>
<p>&nbsp;</p>
<p>***</p>
<p><br /><br /></p>
